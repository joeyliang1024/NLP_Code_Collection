我啥物攏愛
 
我啥物攏真愛
食飯真愛配青菜
想beh環遊世界
平時真愛耍牌
生活自由自在
愛peh山愛看海
啥物我攏知
所以生活真精彩
 
生日
 
生日生日真歡喜
多謝阿母共我生(siⁿ)
阿母真正足慈悲
多謝阿爸kā我飼
若是拄著慶生ê日子
全家團圓笑微微
食東食西真趣味
生日真正有意義
 
台語老師
 
老師上gâu變魔術講故事
台語課阮上有興趣
伊ê期待阮bē辜負
老師教阮台語詞
伊ê教學真特殊
向望老師教阮久久久
台語老師是我ê師父
希望我會當做台語老師

疫情ê關係，這2冬來大家攏自然儘量減少見面聚集，隨然猶有電話聯絡kap視訊，M̄-koh猶原感覺koh欠幾若味真實，藉著頂半年來預防注射ê普及佮防疫措施齊全，疫情轉和kap餐飲業ê逐步開放，自我管理ê民眾漸漸放鬆心情開始出外活動，本來bih-chhih bih-chhih ê街路kap店頭一个時陣mā開始鬧熱起來。舊年11月中接著南部教授ê朋友講伊欲轉來北部，Koh已經tī信義區義大利ê餐廳《DA ANTONIO By 隨意鳥地方》訂位，約我做伙食飯開講，難得朋友對南部來sio-chhōe，koh按怎無閒mā應該著chhōe工課縫kap伊見面食飯lim咖啡。將近一冬無做伙，講bē完ê叮叮噹噹，分享隨人生活上ê點點滴滴，互相鼓勵彼此關心，配合著餐廳誠súi ê裝thāⁿ kap氣氛，實在感覺真歡喜mā足燒烙。用完餐服務生m̄-nā送咖啡飲料，煞koh送來生日雞卵糕，這位好兄弟實在足貼心，猶會記得幾日後就是我的生日，原本想講今仔日是kap四常相約食飯仝款，啥知影伊煞恬恬仔出這招，hō͘我一時陣m̄-chai著講啥，目墘澹澹kan-ta共伊ê手牽leh直直說多謝，心內是充滿歡喜kap感動！回想這一生，平素佮人鬥陣單純誠懇、熱情實在，敢若感覺拄著ê攏是好人，所接接ê攏無歹人，若論真愛我算看到底tn̄g著幾个對我bái甚至有傷害我ê，勉強欲算5支指頭仔應該áu無3支，其實依我素來就bē kap人相爭計較ê個性，若拄著惡意ê批評甚至攻擊，通常是無beh去辯駁採取沉默冷處理，因為事久見人心，若了解誤會就自然會無去，無必要氣身惱命去chìⁿ甲 ām-kún-kin 腫歪歪，這就是我定定leh講ê，若拄著意見看法無仝ê時，上好就是提出「 善意ê批評、誠懇ê建議」 。所以我深知凡事低調免搶beh gia̍h-thâu，免chìⁿ 免搶，kap人鬥陣著誠懇熱情、坦白慷慨，mài目頭koân、看koân無看低，m̄-nā會當自然kap各層優勢ê人鬥陣，mā注意著同理周邊較弱勢ê朋友，成做一个溫暖koh受歡迎ê人。

我tú開始教冊ê時，因為是tī南部ê學校服務，為著beh kap學生仔有共同ê語言，kap家長有較好ê互動，所致我開始用台語kap家長連絡，kap學生囡仔講話mā盡量講台語。M̄-koh，會記得ū chi̍t pái我當leh kap學生輔導khai-phòa ê時，學生仔雄雄kā我應一句講：「老師，你ê台語ná會聽--起來chiah爾gāi-gio̍h？」我煞規个gāng--khì，我講ê台語kám會hō͘ 人聽無？阮兜tòa tī台南，自細漢厝內ê序大人kap阮囡仔講話，四常攏mā是講台語，所以大部份較捷用--tio̍h ê日常用語，阮普普仔攏知。雖罔是tī這種四箍圍仔攏講母語ê環境內底大漢ê，M̄-koh阮兜ê囡仔攏是ē-hiáu聽，煞bô-siáⁿ  ē-hiáu講。高中畢業了後，我考tiâu台中ê大學，tī學校kap老師同學攏是用華語leh講話，因為按呢我講台語ê機會就愈來愈少啊！所以我ê台語bô-siáⁿ輾轉，腔口mā有淡薄仔怪怪。自從學生囡仔講ê彼句話：「老師，你ê台語ná會聽起來chiah爾gāi-gio̍h？」，我才開始思考家己ê台語是m̄是有腔口ê問題，á-sī無夠標準？所以自彼層代誌了後，彼站仔我若是放假轉來tī厝裡，kap厝內ê老歲仔班泡茶開講，定定會聽著in講一寡仔gia̍t-khiat-á話，á-sī 俗語leh話仙、講笑，tú開始我若親像是「鴨仔leh聽雷」仝款，聽kah霧sà-sà，完全m̄知影in是leh講啥物？M̄-koh，我攏會去請教in彼句俗語是啥物意思，就按呢我對台語ê了解愈來愈濟、mā愈來愈有興趣。Ū chi̍t pái，我kap阿母倒轉去草地看外公kap外媽，逐家當leh開講ê時，tú好講著我這站仔攏kap一寡仔序大leh學台語，阮外公連鞭講：「恁阿媽足gâu講謎猜，你叫伊kā你教。」一睏仔阮外媽就對伊嘴內講出規kōaⁿ ê台語謎猜出--來，我趕緊sa筆kā記--起-來，驚làu-kau--khì。就按呢，我又koh ke學著一項趣味ê台語文。俗語講：「老人m̄講古，少年m̄-bat寶。」老大人有足濟少年家m̄-bat ê智識kap經驗，值得咱去請教學習。阮外媽雖然無受過教育mā m̄-bat字，m̄-koh伊是一个足有智慧ê查某人，我對伊身軀頂學著足濟物件。因為有這款ê緣分，koh ka上自細漢就愛tòe阿媽做伙看歌仔戲，tī大學mā有接觸過歌仔冊，所以我對台語文是愈學愈有興趣。這幾冬我mā開始chhōa學生仔參加台語朗讀ê比賽，tī過程中我認bat足濟ê台文字、白話字kap俗語，mā深深了解台語chiâⁿ-chò咱台灣人母語ê原因。台語，有足媠ê聲音、特殊ê氣口，koh有各地無仝ê腔口，kap豐富多元ê台灣文化，是咱台灣人珍貴ê寶藏。所以咱應該ài好好á chhui-sak台語，m̄-nā 家己ài chia̍p講，mā ài教咱ê序細se̍k-sāi咱ê母語，hō͘ 台語m̄-nā bē斷根，koh會使kā咱ê祖先所留落來ê，重要ê財產傳承hō͘ 後一代，hō͘ 台語繼續tī台灣這塊美麗ê土地生湠結果。

最近有看著一齣韓國ê連續劇叫Squid Game，戲內底有真chē我囡仔時耍過ê物件，囡仔時ê記持對我來講是有夠快樂，相信真濟人攏同款，m̄-koh時間soah一時仔著無--去ah，chiah一目𥍉仔kú， 我就已經是一个siap-gōa歲ê中年人ah，到今回想--起來也真趣味。囡仔時ê娛樂，除了看bàng-gah，大部分攏是tī外口sńg。我koh ē 記 leh讀小學ê時，逐擺下課時間，足濟人就會走出去教室外口sńg，一直到上課摃鐘á chiah 趕緊chông轉去教室。放學kah放假ê時，厝邊頭尾ê囡仔mā會四界招伴，tī附近ê巷仔內、亭仔kha抑是空地仔chông來chông去teh𨑨迌，彼時我時常sńg--ê有掩咯雞、跳年、青紅燈、拍尪仔標、khian玻璃珠仔等等，koh有足濟好sńg ê物件。現此時想--起來，較早teh sńg ê 物仔，運動量真大，準做足簡單the sńg，mā會當sńg kàu大粒汗sè粒汗，天烏啊抑m̄情願倒轉去食飯歇睏，彼ê時陣ê囡仔攏無近視，體力mā ū-kàu hó。倒轉來看這馬ê囡仔尚流行就是sńg手機仔ê電動，規工顧手機仔，目睭一直teh看小小ê手機仔畫面，m̄-nā目睭近視、定定攏坐siuⁿ久kap人mā無互動、kah開講，致使身軀kap心理攏有毛病。前一陣仔，為tio̍h beh hō͘讀小學ê後生m̄-thang koh sńg手機仔ê電動，kā伊chhōa出去外口sńg，我mā真傷腦筋，有一工雄雄想著，會當kā我囡仔時the sńg ê物件教hō͘伊 sńg bô？結果，後生m̄-nā無講mài，koh sńg kah無ài歇睏，這馬koh會主動chhōe我陪伊sńg，總是囡仔天生著是愛活動ê。因為我囡仔時有真濟快樂ê記持，無煩無惱，所以家己ê後生mā想beh hō͘伊有快樂ê童年記持，會當hō͘伊大漢了後有感覺細漢ê時m̄-nā干焦sńg手機仔ê電動，koh有kap朋友做伙sńg物件ê快樂記持，這chiah是正港快樂ê囡仔時記持。

台南水仙宮邊--a 巷á 底tòa一个人叫做阿添a。Ta̍k日透早擔一擔菜去水仙宮邊賣。半晡菜賣了轉來厝--裡，êng-êng 無代誌，門口pok薰e 弦á。雖罔趁無啥錢，也是ta̍k日度三頓悠仙無煩無惱。巷á口大街頂tòa 一个生理人名做本a。開一間布店生理ka-ia̍h，趁真chē錢。總--是ùi早到暗舞無停， 有時連lim一嘴茶ê時間to無！50 thóng 歲tō tio̍h koân血壓。醫生講siuⁿ le̍k ê 關係。In某勸伊生理做khah小leh，總--是錢趁慣勢a，khah講mā是放bē落手。一日下晡ùi 巷á口過，聽tio̍h 弦á 聲，雄雄規个人輕鬆起--來！Hò͘ⁿ-hiân oat入去巷 á內阿添伯坐椅條，lim茶pok薰teh e弦á。Óa去kā招呼，問伊ná-ē 有時間ta̍k日lim茶e- hiân á？應講：「Ná 無？錢趁了，時間chē-chē攏咱ê。」「錢thài趁ē了？」「Ē--lah. 一擔菜賣了，錢tō趁了—a。」到chia伊chiah瞭解，beh有êng時間，秘訣是在tī “錢趁了”！想beh kā伊試，講：「按呢lah：我看你一日賣一擔菜，總趁無幾个錢。Iáu是菜市場內買一个擔位，賣魚賣肉趁khah有。恁某mā m̄免koh去kā人洗衫拚厝內。」「講khah簡單，beh 去tó位jiok hit个本錢？」本a講：「咱知己好厝邊，我借你這个本錢免利息。」Chiâⁿ-si̍t菜市á內bāu一个擔位賣魚兼賣肉，生理ka-ia̍h，錢lú趁lú chē，也無時間通lim 一嘴茶！阿本ùi 巷á口過，soah 也m̄ bat koh 聽tio̍h 好聽ê 弦á聲，嘴內念：「錢無影趁ē了lah！」

我是一个國中生，國中生的生活tō是一直讀冊、讀冊、讀冊，考試、考試、考試！逐个老師攏定kā阮提醒：「欲會考ah！」，有夠煩--ê！所pái，我上期待ê日子就是，會考結束彼工。佇國小ê時陣，我逐工m̄是leh拍球，就是看小說；遇著考試mā是照常sńg，攏無啥物壓力，誠輕鬆。M̄-koh讀國中以後就bē當koh按呢ah！透早就開始寫考卷，chiâⁿ無簡單上完四節課，目睭足sng，想beh歇睏一下，中晝koh bē當睏，ài考試。下晡繼續上課，到五點總算放學，去食一下仔暗頓，著ài趕去補習；等轉到厝攏已經十點ah，功課koh猶bōe寫！就按呢，逐工攏拖kah一、二點才去睏，害我對原本ê五十公斤瘦kah chhun四十一。阿母驚我ê身體bē-kham tit，chhōa我去看中醫，食中藥ê 禁忌足濟，像我上愛ê chhoah冰、脆脆ê竹筍、清涼ê西瓜，koh有鴨肉，chia ê攏bē當食。我本來chiâⁿ佮意輔導課，因為老師會透過活動chhōa阮認bat家己，發現優點、改善khoat點。學習beh按怎tháu放家己ê情緒，是一節chiâⁿ輕鬆ê課，M̄-koh這馬連輔導課mā leh講會考ê代誌，練習寫讀冊計劃。是講，我攏無照我排ê去讀lah！進前看學長、學姐會考考煞，規工攏leh sńg，學校ê老師mā kā in排足濟活動：籃球比賽、sńg水、看電影、ī桌頂sńg，閣有pit-gia̍p旅行，足好ê！害我有夠him羨。等會考結束彼工，我一定欲好好仔𨑨迌，轉去阿母ê後頭厝--桃園，chhōe大姨丈鬥陣去海邊釣魚、去大妗ê菜園仔挽菜、雞tiâu仔khioh雞卵，看二舅飼ê豬仔囝、聽三姨仔講古兼話仙、食ban舅煮ê茶米卵、拜託四姨仔教我chhiah膨紗、kap表兄表姊做伙烘肉，peh虎頭山，jiok蝶仔、掠chhì毛pê。著lah！一定ài會記lih去拉拉山，二姨仔tī hia開果子仔店，伊賣ê水蜜桃又koh大又koh甜，我細漢ê時，便若轉--去，就會kā阿姨鬥賣果子仔，tī店面唱歌跳舞招人客，m̄是我leh臭彈，進前有一个媽媽chhōa幼gín-á來買果子仔，te̍k-pia̍t kā我講，伊感覺我足古錐，才來買--ê！我講chiah濟，M̄-koh離會考結束彼工猶chiâⁿ久。tī這段時間，我一定ài認真讀冊，準備考試，抑無，到時若是考bái，我mā無心情sńg ah！希望會考結束彼工，我會當chiâⁿ放心享受這个我上期待ê日子。

細漢ê時陣，心適ê代誌真濟，尚期待ê代誌，to̍h是等阿母有閒ê時，𤆬阮轉來庄跤阿公阿媽家𨑨迌。佇火車頭是人插插插，阮勉強𤲍上車，徛佇兩節火車中間，逐家相挨相𤲍，阿母一路拑牢牢，驚囡仔予起落車ê人𤲍走。慢車沓沓仔走，鐵枝路發出規律ê隆隆、隆隆聲，óa站ê時車擋-á聲吱吱叫，車擋ê火屎親像煙火四界噴。經過幾若站，阮嘛沓沓仔𤲍入去車廂內底。彼ê年代交通真無利便，ùi北部欲轉來下港，一逝路，路途窵遠，盤車咧欲規工遮ē到位，車程真正足久--ê。 真無簡單轉來下港，對蹛佇公寓ê囡仔來講真開眼界，庄跤ê田野風景真媠，路nih有雞á、鴨á、狗á、牛，感覺庄跤實在真趣味。趁阿母歡喜開講無閒，阮偷偷ùi厝內伐出户碇，去正身護龍ê埕仔𨑨迌。外埕有一ê囡仔創治一群火雞，伊大聲喝ku-lu ku-lu，規陣頷頸有怪瘤ê火雞，ê ku-lu ku-lu叫轉來，阮倚過去看伊創治火雞，感覺有夠神奇。埕仔猶閣有雞仔賴賴趖，阮幾ê囡仔孽潲去共逐，雞仔著驚四界走，規个埕仔亂操操。佇厝外𨑨迌一觸久仔，閣擋袂牢想欲去別位看，趁大人咧無閒，彼个較大漢ê囡仔𤆬阮幾ê，踅過大欉ê竹仔腳，行田邊ê雞腸仔路，順甘蔗園ê田岸路落去，走去甘蔗園內底軁縫覕相揣，真正足好耍。行一段路，頭前一片水窟仔擋咧，「有魚á！」就佇逐家驚喜發現chi̍t ê新天地ê時陣，阿母佇尻川後咻喝，伊可能想著遮有一片水窟仔危險，拄仔好追來阻擋囡仔去耍水。囡仔人毋敢扽蹬，無法度只好越頭行，沓沓仔kiâⁿ轉去厝。厝裏已經開始攢暗頓，厝外口燃一面桶水，阿媽腳手真扭掠，掠一隻肥朒朒ê雞公，嘴裏唸幾句咒語：「做雞做鳥無了時，下出世乎好額人做囡仔，阿彌陀佛，阿彌陀佛」，一碗秫米接雞血，滾水燙雞毛，無偌久一大盤ê白水雞就上桌。阿媽煮食ê速度真緊，有一个螺肉蒜蓉魷魚湯，一个茭白荀丸仔湯，一盤虱目魚煎薑絲，九層塔炒麻油蛋，蝦皮菜瓜湯，擱有蔥á炒米粉，番薯簽飯，逐項菜攏燒唿唿芳貢貢，口味佮阿母煮ê攏仝款。吃飯飽已經暗暝，田裏暗眠摸，外面無底去。囡仔攏圍佇阿公身軀邊，看伊𩛩檳榔。伊那聽Lajio͘h唱歌那𩛩，檳榔葉仔搵一寡攪好ê白汁捲起來，屧剖半爿ê檳榔子，一睏仔就𩛩真濟粒檳榔。無偌久，厝邊ê親戚朋友來相揣，查埔人坐佇門口埕ê椅條話仙，有人攑新樂園ê薰出來，用番仔火點薰相請，逐家做伙食薰開講，阿公攑一支葵扇擛風趕蠓仔，𩛩好ê檳榔拄好案內人客。彼个鬧熱佮心適，香味佮人情味，以後攏毋捌閣拄著。

古錐 ê Nancy tī 美國出世，chēng 細漢 hō͘ 阿媽chhōa。 所以英語以外，台灣話mā真gâu 講。五歲hit冬，阿媽kā 伊講：「 Nancy，阿媽chhōa你來去台灣chhit-thô。」歡歡喜喜kap阿媽坐飛機。來到桃園機場，鬧熱chhih-chhah。M̄-kú人teh講啥伊攏聽無，大舅來接--in，講啥伊mā聽無。 阿媽kā大舅解說：「你講台灣話伊chiah聽有。」來到大舅in tau，mā是厝內講話伊聽無。大舅有一个後生讀高中，用英語kap伊thuh，小khóa ē通。大舅有一个查某kiáⁿ 名做翠，kap Nancy平歲。雖然話語bē通，二个真相好，坐做伙看電視，Nancy bē 曉看字幕，也bē 曉聽，攏用ioh--ê。突然間去choān tio̍h 公視台語台，Nancy 聽有足歡喜，換翠--a 聽無。Nancy英語翻譯hō͘伊聽，翠--a 聽無。Kap阿媽去se̍h 菜市á，足chē好食物。M̄-kú人講啥mā是聽無。阿媽kā人解說：「你講台灣話伊chiah聽有。」賣肉粽 ê o͘-ba-sáng 感覺真龜怪，掠伊真真看。按呢過一禮拜，Nancy 擋bē-tiâu，kā阿媽吵：「阿媽，你m̄是講beh chhōa我去台灣chhit-thô？」阿媽講：「Ah chia tō是台灣ah。」Nancy講：「 Ah thài -ē 攏無台灣人？」阿媽應：「Gōng gín-á， in攏是台灣人。」Nancy 想無，koh 問：「阿媽，tī 咱hia 美國人講美國話，tī chia 台灣人thài-ē 講中國話、美國話，無講台灣話？」阿媽soah bē曉應--伊！

自做囡仔ê時，我就足愛種東種西。彼時陣，阮兜無田園。我lóng用破水桶á-sī花坩來種花，mā bat種過薟椒仔。Tī彼ê功課壓力誠大ê年代，看花kah種花hō͘我ê心情會當放予較輕鬆leh。尾仔離開厝到外地讀冊，紲落去食頭路，結婚，生囝。一直到退休了後，才有時間kah心情做一寡仔休閒活動。拄好序大人有留一塊公園預定地，兄弟姊妹lóng無人欲做，我和阮翁就想講來共整理理leh。就按呢，阮開始過著種菜ê生活。欲種菜進前，當然愛先kā彼塊地整理hō͘清氣。M̄過，真正是萬事起頭難。這塊地m̄若草仔發kah ōm-sà-sà，koh hō͘人偷倒真濟糞埽。阮先倩人kā草仔lu-lu leh才koh開始整地。彼時陣，逐工lóng抾一堆石頭、磚仔角、罐仔矸仔、suh-kóng、塑膠袋仔等等。開始掘塗ê時，mā定定掘著糞埽。我lóng會想講若會當掘著金仔角m̄知偌好leh！好佳哉，粗重ê工課lóng是阮翁teh做。我負責抾糞埽、墊籽、搬栽、插椏。好朋友hō͘阮一台舊ê割草機，同事kap厝邊hō͘阮菜籽，koh有球友hō͘我豆頭。經過遮濟貴人ê幫助，koh加上家己ê拍拚，我ê菜園總算有淡薄仔收成。M̄過，我ê菜bái koh歹食。這時陣，我感覺作穡人真歹做。經過一年外ê拍拚，木瓜kah弓蕉lóng開始leh開花ah，韭菜kap角豆mā有收成。上蓋歡喜ê是冬瓜khp金瓜lóng收一、二十粒。家己食袂去koh分hō͘厝邊頭尾kah親情五十，逐家lóng真歡喜。可惜落一陣大雨了後，in 就變bái去ah。古早人講「一粒米百粒汗」，「作穡人看天食飯」，真正一點仔都無m̄對。種菜ê過程當中，拄著真濟問題，我會去圖書館借冊來看á-sī上網去chhōe資料。我感覺我學著真濟知識kah經驗，所以真有成就感。雖然逐日lóng做到大粒汗細粒汗，草仔永遠khau 袂了，m̄過，歡喜做甘願受。種菜ê日子真無閒mā誠thiám，但是會當食著家己種ê菜，感覺安心koh幸福。你有想欲試看覓無？歡迎lín來我ê菜園作伙拍拚。

自細漢飼過袂少ê野貓，上尾仔彼擺飼ê野貓阿咪，hō͘我記持上深，心肝上艱苦，自彼擺了後就無koh飼矣。阿咪是90年代彼跤兜仔有一日，佇阮兜灶跤後尾門外口遐喵喵叫，我聽著隨開門伸頭出去看，看著三隻貓仔坐佇遠遠ê所在佮我sio對相，我跤chi̍t伸--出-去，彼三隻貓仔就peh起來lōng，走若飛leh。綴著時代ê改變，人佮人ê情份愈來愈生分，貓仔mā仝款。較早ê貓仔，只要用食ê物件kā涎，凊彩喝咻就來；按那kā摸攏無要緊！這馬ê貓仔對人有真大ê存疑佮戒心，欲kā咻來愛有一寡仔撇步。我提幾塊魚仔，先擲遠遠予in食，in食煞才koh擲一塊，愈擲離我愈近，in那食那注意我ê動靜，落尾仔彼塊佇我ê跤邊，有一隻趁我無注意ê時陣，傱過來咬我跤邊彼塊，我mā趁這時陣出手kā偷摸；彼隻就是阿咪。就按呢，我佮阿咪ê緣分開始矣。阿咪自我kā摸彼擺了後，就佮我愈來愈親；兩三工就來揣我討食，佇我ê跤邊nǹg來nǹg去，kā我sai-nai。有一站時間煞無看阿咪ê影，咻mā咻無，m̄知發生啥物代誌。一直到有一日下晡，我咧煮暗頓，聽著阿咪叫甲足急ê聲，親像叫我緊出去。我chi̍t出--去，阿咪就peh起來走，那走那斡頭看我；有時koh會tòng-tiām來等我。落尾停佇水溝仔邊，對溝仔底ngê叫；我倚去 kā看，哇！四隻親像一球一球ê膨紗ê貓仔囝，佇水溝仔底leh phi̍h-phi̍h-chhoah。我緊甲貓仔囝hô͘起來koh用布kā拭hō͘焦，紲落來koh提舊衫仔褲chū佇雞籠仔內底，kā in做一个sù-sī ê岫。這四隻貓仔囝真正有夠古錐，我歡喜甲叫阮姊夫來看，雄雄想著bē使予生分人來看，若無貓母會kap貓仔囝咬走！想著ê時已經袂赴矣，隔轉工貓仔攏無去矣。就按呢，有足久ê時間無看著阿咪ê影。有一日下晡，我仝款leh煮暗頓，聽著外口有鐵練仔拖塗ê聲音，開門一看，我ê目屎強欲流落來。阿咪坐佇遐用悲傷ê眼神看我，伊ê一隻前跤予鐵虎挾牢ê，骨頭已經予挾斷去，干焦賰皮連ê佇遐幌來幌去，面頂閣有蟲佇遐sô來sô去。我趕緊kā鐵虎剝落來，閣送伊去動物病院予醫生看，靜養一段時間了後就會當peh起來行。誰知影去沃著雨，煞去著癱風，就按呢規身軀袂振袂動。厝內ê序大足忌貓仔死佇厝內，愛我kā送走。姑不而將，我只好kā阿咪安搭佇附近ê竹林邊，逐工去共飼，過無偌久煞換竹林ê主人來趕，koh看著狗蟻kā阿咪peh甲規身軀，我實在m̄甘阿咪koh再受苦，斟酌考慮了後，我決定送阿咪去病院，hō͘伊無痛苦來離開。我目屎含leh，那kā阿咪摸頭那kā講：「阿咪，我欲送你走矣，向望後世你會當投胎去好ê所在，過好ê日子。」阿咪親像聽有我ê話，對我輕輕仔喵一聲，親像咧講多謝，目睭𥍉一下，親像愛我免操惱。阿咪對我ê信任kap阮之間ê鬥搭，親像親人仝款，二十外冬過去仔，伊ê眼神、伊ê形影，一直活佇我ê心內。這馬ê貓仔對人有真大ê存疑佮戒心。

教育部beh thui-sak kā「中國史」改做「東亞史」，有人贊聲，mā有人反對。Che tī民主社會lóng真正常。M̄-koh有大中國意識ê人tō bē-su神主牌á hō͘人kòng-kòng破kâng-khoán。Tī chia提出個人ê看法，kap ta̍k-ê來分享。Àn 國民學校ê社會課、國中kap高中ê歷史、到大學ê中國通史，àn夏商周、秦漢、魏晉南北朝、隋唐、五代十國、宋元明清、民國、共產中國，為tio̍h考試，痛苦吞腹內，koh khah án-chóaⁿ mā tio̍h 讀。只是beh應付考試，lóng無ka-tī ê想法。年久月深，吸收bē-chió封建思想kap儒家愚民思想ê毒素。Hó-ka-chài，我體內排毒ê系統koh sǹg bē-bái，chia-ê毒素lóng kā清tàn-sak ah。Bat看過中國ê歷史戲劇，中國ê歷史tō是1部皇帝帝位ê爭奪史，犧牲gōa-chē無辜百姓ê性命。朝代ê替換、無數ê戰爭，有gōa-chē歷史ê資料無--去，留--lo̍h-lâi ê kam lóng 是真--ê？歷史只是teh為帝王服務，史官nā寫m̄-tio̍h字，頭殼tō無--去。Só͘-pái我認為中國ê歷史是3分真，7分假，kám有需要thó-chè人ê性命去讀chi̍t-kóa假ê mi̍h-kiāⁿ？教lán講中國是禮儀之邦，sì-kho͘-lê-á ê國家kap民族hō-chò東夷、南蠻、西戎、北狄。kan-tāⁿ in是人，別人lóng是豬狗禽獸。日本歷史上所發生ê謀反事件，是判當事人hām i ê toa-kiáⁿ 死刑，其他ê家族流放。M̄-koh中國ê做法是誅九族，斬草除根。是siáⁿ人teh做野蠻ê代誌？Koh教lán講匈奴hō͘ 漢帝國phah敗，向西逃走，tī歐洲建立「Hungary」chit ê國家；突厥hō͘ 唐帝國phah敗，向西逃走，建立「Turkey」chit ê國家，bē-su中國gōa gâu。現此時Hungary hām Turkey lóng是共和制度ê國家，中國iā koh是獨裁專制ê國家，是siáⁿ人khah文明？Koh繼續講siáⁿ-mih禮儀之邦，真正是sià-sí sià-chèng，kòng破身分證。Koh教lán講文天祥、岳飛、鄭成功等人是民族英雄，國民學校ê時bat寫過作文，〈我siōng崇拜ê民族英雄〉。我bat看過1篇文章，作者講台灣無民族英雄，m̄-koh有保護家園ê英雄。Chhin-chhiūⁿ 乙未戰爭ê時，吳湯興、姜紹祖等人所領導ê客家義軍，勇敢teh hām日本兵相戰，保護lán ê家園，in正是lán尊敬ê英雄。學生時代m̄-bat學過乙未戰爭chit段歷史，是看〈1895〉chit齣電影chia chai-iáⁿ，真iàn-khì。孫文發動革命，建立中華民國，我kā尊敬，m̄-koh是án-chóaⁿ我tō ài稱呼i 是「國父」？Ta̍k-ê人lóng chai-iáⁿ，1911年hit當時ê台灣是大日本帝國ê領土，武昌起義hām台灣有siáⁿ ti-tāi？Goán tau對面teh換戶長，kap我有siáⁿ關係？當時孫文hō͘ 清帝國通緝，sì-kè走路，走來台灣，tī台灣ê時間chiah gōa久，hō͘人稱呼「國父」，i ka-tī mā會bū-sà-sà。中國ê歷史nā讀愈深，中tio̍h大中國意識ê毒tō愈深。有時間thang關心幾千里遠ê所在，幾千tang前發生ê代誌，ná m̄ ke用心來關心lán所tòa ê台灣？台灣有歷史ê記載sui-bóng kan-tāⁿ 400 tang，m̄-koh chit 400 tang ê歷史lán kam lóng讀有chiâu-ûn？尤其是最近百幾tang來，日本ê統治對台灣當然有好有bái，台灣總督府民政長官後藤新平bat講，台灣人驚死、貪財、愛面子，iā tō是因為台灣人驚死，對抗武漢肺炎chiah ē-tàng做kah chiah-nī好。台灣人hō͘日本人教kah ta̍k-hāng照步來，m̄-koh Kô͘-bīn-tháng ta̍k-hāng靠關係，無beh照規矩來，無beh承認日本ê建設，beh kā台灣人ùi日本皇民chiâⁿ做中國人，thún-ta̍h台灣，食台灣人ê肉，chhńg台灣人ê骨，lim 台灣人ê血，吸台灣人ê髓，做惡做毒，ná-ē lóng無講？有大中國意識ê人nā 講tio̍h「南京大屠殺」，tō咬牙切齒，bē-su ài日本人血債血還，nā講tio̍h 「228事件」 kap「白色恐怖」，tō kek-tiām-tiām，ài lán向前看。前行政院長俞國華bat án-ne講：「當年滿清入關，thâi-sí真chē漢人，mā-bô kā漢人hōe失禮」。意思tō是講，tī 228事件 kap白色恐怖無辜犧牲ê siǎn-pái lóng 該死 tō tio̍h？Che tō是「高級外省人」ê心態，用in ê思維所編寫ê歷史kam ē讀--tit？Khiā tī台灣人ê立場來看，228事件kap白色恐怖對lán ê影響是超過南京大屠殺太chē，何況南京大屠殺發生ê原因是戰爭，Kô͘-bīn-tháng ê軍隊老早tō 離開南京城，放百姓hō͘日本兵thâi，in kam無責任？228事件kap白色恐怖是Kô͘-bīn-tháng有計畫beh消滅台灣ê gâu人，thang好進行愚民統治。米國人kám ē 講in是米國人，mā是英國人？米國人kam需要kā英國ê歷史bat透透？Kā「中國史」改做「東亞史」，koh kā份量減少，是tú-á-hó niâ。立足台灣，放眼亞洲，邁向世界，chiah是正確ê歷史觀。教育部beh thui-sak kā「中國史」改做「東亞史」，我kā hoah 1聲讚！！

我上愛ê科目真趣味
我上愛ê科目足神奇
上課時陣全班足歡喜
我上愛ê科目是台語
有時上課愛考試
老師會考羅馬字
伊是台語ê ABC
上台語真正有意義
台語變調實在足神奇
台語台語我愛你

台語老師上厲害
台語課程我上愛
老師是魔術ê天才
魔術ê謎底阮攏毋知
表演有夠精彩
老師魔術若失敗
阮mā戇戇看甲笑hai-hai
台語課程全班上期待

Ùi疫情宣佈tī厝上班到taⁿ，也已經個外月ah。雖罔學校會使用非線頂上課ê方式,，m̄-koh mā真煩惱學生ê學習狀況。Lō͘-bóe猶是khui線頂上課khah妥當。為著beh hō͘學生用上簡單ê方式了解課本內底ê智識，參考真濟老師tī面冊分享ê辦法了後，我tio̍h當做家己是廣播電台ê主持人，雖罔無法度親像tī學校上課仝款，參學生有較濟ê互動，m̄-koh這mā是無法度ê代誌ah。因為疫情ê關係，bē當四界pha-pha-cháu，tī 厝--lín除了線頂上課以外，chhun ê時間會使the̍h來創啥--leh？除了準備上課ê PPT以外，我排解ê方法著是jiok戲、看直播、se̍h網路商店買物件，á-bô著是手機仔頂面chit-má有真濟APP，會使tī線頂kah無熟似ê人鬥陣𨑨迌，親像唱歌搶答、畫圖臆謎猜，lóng是真趣味koh hó-sńg ê選擇。除了減少人kap人之間ê接觸，mā降低hō͘傳染ê風險，會當講是一兼二顧摸蜊仔兼洗褲。疫情hō͘我踮厝內ê時間piàn較濟。彼一日tī-leh食飯，阿爸雄雄kā我講：「若m̄-sī因為疫情ê關係，真罕得有機會kap你同齊食暗頓。」是啊！平常時無閒kah kiông-beh péng--kòe，轉來厝--lín kan-na想beh好好仔歇睏，話mā無啥想beh講，kā厝--lín當做旅社仝款。趁這pái kap序大有較濟鬥陣ê時間，我愛好好仔珍惜參in談天說地ê機會。雖罔疫情chō-chhiâⁿ生活中真濟ê無方便，m̄-koh看著新聞頂面有bē少人因為染著肺炎chū-án-ne失去性命，hō͘我感受著健康活--leh著是目前上幸福ê代誌，mā向望早一日會當恢復原本ê生活。

Ùi 5/15宣佈停課無停學，規个行事款式lóng亂去，著重新調整時間，koh整理教案應付隨著開始ê線頂上課，雖然m̄免出門，m̄-koh干焦調整教學計劃就hō͘我舞甲烏天暗地，佳哉團隊合作鬥相共，誠緊就順序，想講一檔2禮拜，應該誠緊就通恢復正常實體上課，ná知1檔2禮拜，連紲接落去第2、3檔到6/28學期結束，那知疫情猶未轉和袂當放心解禁，koh sòa接到7/12，所以進行中社大ê課就確定這學期無法度轉去實體上課。想起5/8才順利完成社區台語文比賽，隔工5/9母親節koh會當揣機會去探訪同學高齡95 ê媽媽，佮伊開講聽伊講話；koh就近去赴朋友兜聚餐啉酒泡茶，拄著誠久無見面ê朋友，ná食好料、ná phò-tāu、ná啉酒，隔轉工就疫情衝懸，koh過就緊急喝停班停課到今，講來社區比賽順利完成，5/9母親節彼工中晝koh會當遮爾歡喜佮朋友做伙，彼暗koh通全家做伙食飯，實在是禁控進前ê小確幸！這將近2個月來上致意做ê就是：洗手洗身軀，噴酒精佮洗衫，逐擺出去入門就是愛先位頭洗到尾閣順sòa洗衫（ùi內到外全身），有時陣感覺淡薄神經質；三頓食ê物件lóng大部份厝裡照電視ê料理教學家己做ê，ùi餅到雞卵糕，意大利麵到hang chhì-suh，pizza佮tīm飯，水餃佮炒飯逐項變，食ê lóng是本來無leh食ê各國料理，三頓時間誠準時，食了就歇睏，規个生活步調lóng亂去，活動空間縮小，m̄是客廳就是房間，規日the-the倒倒，倒倒徛徛，致使應該睏ê時間煞定定顛倒睏--袂-去。誠無容易用beh規年才減落來的體重，不覺中無2個月就連本帶利lóng補--轉-來，無法度就chhōe機會騎跤踏車出去活動一下，若無正經會連行路都強beh感覺困難。今除了預定5/26欲舉行ê社區比賽頒獎mā著koh延期--落-去，7/20-23 ê台北gín-á台語夏令營看範勢mā著愛延期才辦；進行中ê社區台語羅馬字班ùi 5/15（六）開始停實體課，除了每拜六下晡ê讀冊會佮拜二暗ê讀經班維持線頂進行以外，猶有5節課看起來應該mā著計劃用線頂補課才著。誠濟ê改變佮無確定性，予預定ê代誌無法度照時進行，是足煩ê事，向望疫情趕緊轉和，控制後通恢復正常ê生活，是心所願！

Chit-má tī chi̍t 間國校教冊教了bōe-bái, 已經tī chia教第 3 nî--ah。我向望koh會當留tiàm chia教，因為我教 ê 學生大部分lóng真kó͘-chui。Sui-bóng有當時仔gín-á會加減仔káu-koài，m̄-koh che mā是四常ê代誌。咱做老師ê人愛有耐心kā牽教，因為上重要 ê 是用”tio̍h ê 方法 ”，用chi̍t-kóa-á ín-chhōa ê 話來 hō͘ in 認真上課。咱台語課m̄-sī主科，所以會當hō͘老師有chiah大 ê 發揮空間，m̄-bián用死板 ê方式來教。我感覺teh教 ê 時，愛kā課本內容 kap in 生活作結合，按呢in自然就有興趣beh o̍h、beh thiaⁿ。我mā教in Lô-má-jī，用趣味ê方式hō͘ 學，吸收是上好--ê。 Tī期尾考試 koh 會考我設計ê Lô-má-jī 考試，hō͘ in快樂學Tâi-oân-jī。我teh教ê過程中 tn̄g-tio̍h chiah-nī kó͘-chui ê gín-á mā是真幸福--ah！雖罔gín-á台語無啥liàn-tńg，m̄-koh只要有hō͘伊練習 ê 機會，就加減會進步。Siōng 重要ê是，in會當kah-ì台語課，siōng hō͘ 歡喜較要緊—lah！Che就是我教台語教台語 ê 快樂!

狗á佮貓á tòa仝間厝內，主人留一尾魚á boeh hō͘貓á做暗頓。siáⁿ知狗á枵鬼，偷食hit尾魚，去hō͘魚á刺鑿著嚨喉，疼kah哀哀叫。貓á無客氣笑狗á講：「狗á齧肉骨，貓á吮魚刺。」ê道理你lóng m̄-bat，應該--ê！寓意：了解家己ê能力，chiah bē做戇代誌。

天--猶原hiah-nih清，
花--猶原hiah-nih媠，
是按怎我會感覺心肝頭hiah-nih hip，
強強beh無法度喘氣？會記得舊年COVID-19疫情tī全世界tú開始流行ê時，逐个人lóng真驚惶。咱台灣mā sûi成立指揮中心，請陳時中部長chhōa頭，處理所有kap疫情有關ê事物。咱買無喙掩ê時，陳部長宣佈用上公平ê方式，the̍h健保卡排隊買，hō͘咱逐个人lóng有喙掩thang掛，價數mā真公道。彼ê時陣，大家lóng真配合。Tī這一年外，咱台灣是少數，kā疫情控制了真好ê國家。最近病毒一直變種，本底講病毒會驚熱，想bē到soah tī 5月天湠kah四界lóng有。Thōng恐怖ê是，有人是因為kap確診者上仝一个便所就 tio̍h--著ah；連tī仝一間餐廳食飯ê幼嬰仔mā受著感染。大家掠準這擺mā仝款真緊tō會使控制牢leh，想bē到竟然愈湠愈嚴重。到今宣佈全國三級警戒，學校停課，休閒娛樂場所chóng停，有ê行業必須停止營業。有bē少人因為按呢choăn無法度上班，無收入。出門愛掛喙掩，禁止室內5个人以上ê聚會。Bē當tī餐廳內底食飯，去到店家lóng愛登記，違反規定--ê愛食罰單。電視、電台和糞埽車mā一直放送，叫大家盡量mài出門，減少人kap人ê接觸。按呢敢看bē出嚴重性？按呢敢猶無夠食力？Siăng怎koh有人仝款欲出門chhit-thô？仝款beh聚會？M̄-nā按呢，koh有人放假消息beh來影響人民對政府ê信任。咱是坐tī仝一隻船，若是無仝心，船是欲按怎駛會振動leh？疫情若是無改善，to̍h m̄知學生當時會使轉--去學校上課，mā會愈來愈濟人無khang-khòe通做。生活會愈來愈無利便，我相信無人想欲行到彼ê地步。無m̄著！若比起進前，咱最近ê確診人數是有較濟。M̄-koh，若是kap別ê國家比起來，彼是若貓仔毛niā-niā。看著hia-ê醫護人員包kah密chiuh-chiuh tī室外leh替人檢驗；hia-ê化學兵mā包kah密chiuh-chiuh，koh揹消毒水tī日頭kha四界消毒。包括電視內底ê官員，為著逐日變動ê數字ài揹偌大ê壓力。若換做是你，你有啥物感受？若換做是你ê親人，你敢bē m̄-kam？較忍耐leh！網路頂時行一句話，「逐个看hō͘好！台灣人tăⁿ表演一擺，tī兩禮拜內，解除三級警戒。」我一直相信咱台灣人有這ê實力。只要咱仝心，配合政府ê政策，我相信真緊咱著會當恢復正常ê生活。台灣加油！大家加油！

今仔日面冊跳出阮屘仔囝阿承細漢ê相片，彼張相片sī伊拄入小學ê頭一工hip--ê。會記得彼工，我驚伊會緊張，所以專工請半工假陪伊去學校。想bē到伊自頭到尾lóng真歡喜，喙笑目笑。相片是伊kap坐隔壁ê查某同學做伙看故事冊有講有笑ê時，我kā hip--ê。本底to̍h無大蕊ê目睭hō͘伊一笑，chhun兩條幼幼幼ê線，加上有兩ê酒窟仔，真正足古錐--ê。我這个後生是因為我想欲生查某囝才閣生--ê。彼个時陣為著欲生查某囝，我特別調整chia̍h食一站仔、koh按照咱人算好日子才hō͘有身--ê。通常愛13个禮拜才會當照出性別。M̄-koh，tī 10个禮拜左右去產前檢查ê時，醫生笑微微kā我講：「恭喜o͘h！看起來應該是查埔--ê ŏ͘！」伊掠準講我會真歡喜，想bē到我kā應講：「你看m̄著--啦！lâng我這胎是查某--ê呢！」伊choăng真歹勢。Tī囡仔出世進前，我lóng向望是病院ê機器出問題，才會kā我ê查某囝看做是查埔--ê。一直到tī手術房內底，醫生kā阮後生抱出來予我看了，我才死心。是講阿承ê面模á生做真幼秀，細漢ê時chiâⁿ黏--我，個性koh真un-sûn、貼心。我mā kā伊當做查某囝teh育，精差無hō͘伊穿裙niā-niā。我tī阿承2歲ê時開始上班，所以日--時á就kā伊送去幼稚園讀冊。彼當時阿承細粒子，m̄-nā好笑神koh真好喙。Gâu看面色、反應koh緊。幼稚園讀4年換2間學校，學校內底頂頂下下lóng不止仔佮意伊。人講大部份ê查埔囡仔lóng真活骨，當然阿承tī學校ê齣頭mā一堆。印象上深--ê有2件。第一件是tī伊2歲tú開始去讀冊發生ê代誌。有一工下晡，我tī公司接著園長敲--來ê電話。園長講阿承tùi便所轉--來ê時，老師發現伊正爿ê目睭皮頂頭有一逝裂痕。雖然伊無因為受傷來吵鬧，為著心安，園長猶是決定chhōa伊去病院一chōa。叫我下班直接紮健保卡去病院會合。我去到病院，伊已經hông chhōa入去手術ah。Lóng-chóng縫3針，吼kah無人káⁿ聽。到今mā m̄知彼時伊sī按怎傷--著ê。另外一件是tī伊幼稚園beh畢業彼冬，幼稚園倩hip相師傅來，欲替畢業生佮園長 hip日常ê相片做紀念。Hiàng時園長坐tī樹仔跤ê椅頭仔頂，學生排一列，輪流去徛踮園長ê身軀邊hip相。輪到阿承ê時，「Eh！人leh？」老師看無人，大聲咻，伊才緊走過來。老師問伊去佗位，伊講伊去siat-to͘h。為著欲hō͘家己看起來較緣投，伊去用水kā頭毛掠成像刺蝟hiah siak-phāⁿ，結果戽kah規niá衫澹漉漉。彼張相片伊笑kah喙仔裂sai-sai。這件代誌經過十外冬，阮也猶時常提起。Chiàng時阿承已經十七歲阿。高chhiâng大漢，漢草真好，kap細漢ê時差真濟。唯一無變--ê，to̍h是伊彼對細ka粒仔ê目睭，和彼對迷人ê酒窟仔。見擺kā我惹kah風火to̍h ê時，看tio̍h伊古錐ê面，氣to̍h先消一半。我知影每一个囡仔lóng有無仝ê問題，每一个家長mā有愛面對ê課題。我ê寶貝阿承，m̄管你拄著啥物問題，阿母lóng會tī你ê身軀邊，陪你做伙面對、解決。陪你做伙成長。因為，你是阿母永遠ê寶貝。

Lán中、南部今年洘旱chin嚴重，中部地區tī 4月初6開始限水，Chin ka-chài高雄地區 kàu-taⁿ（4月16日）lóng iáu-bô限水，看新聞報導3月28日行政院蘇院長去到高屏溪視察”伏流水工程”chiah知影是”伏流水”來救援，chiah有真穩定koh正常ê用水。Chit-sî想起台羅會高雄仁武分會tī 2018-年舉辦”台灣學”，除了有台語語文議題koh有生態環境議題，特別有水資源kap“伏流水”議題。是我頭一pái認bat”伏流水”，Hiàng-sî著親像手機á kā影像hip-tiâu tī頭殼內，到chit-má猶是hiah-nī清koh hiah-nī明。濟濟長期關心高屏地區環境kap水資源問題ê社團真早著leh推sak”伏流水”。濟濟人走chông hō͘ 公部門放棄”起水庫”ê老步數。看起來put-chí-á有效率。”伏流水”事工tī 2015年開始規劃kàu-taⁿ 6冬就有chiah好ê成果。這幾10冬來咱台灣氣候變kah chiâⁿ無穩定，特別是中南部定定lóng-ài等風颱chiah有雨水，M̄過風颱來koh引起水崩山；m̄-niā有災害，水庫koh hō͘ 塗石積滓變kah愈來愈淺，古早人講”擔砂填海了戇工”，chit-má是”用大車清水庫沙石”仝款了戇工，koh開真濟錢真無采！台灣ê溪水無算真長iū-koh山算koân koh崎，án-ne雨水真緊tio̍h流ùi大海，真濟寶貴ê水lóng拍損去，iah-koh較無采。M̄-koh親像有一齣電影(Small Soldier)ê話講：”目睭看袂著--ê，m̄-sī著講無存在”！雨lo̍h--落-來會慢慢koh慢慢tò͘入去溪流ê地下，án-ne親像有一塊比水庫較大kúi-nā倍ê海綿kā chia-ê溪流下面ê水含leh，chia-ê水koh經過沙石過濾成做真清氣ê水，真是地下寶藏！“伏流水”是án英文”underflow water”翻譯ê華語，意思是”溪流下面ê水”，Kap ”underground water” ê”地下水”是無相仝。Lán台語tio̍h siaⁿ-kā號做”Ho̍k-liû-chúi”。Nā beh講”伏流水”定著ài講著98冬前日治時期1923年日本技師「鳥居信平」tī屏東來義鄉林邊溪規劃kap完成ê“二峰圳”。屏東科技大學丁澈士教授ē-sái講是長期研究”二峰圳” ê頭一人。丁教授真頂真研究原理，mā繪出構造圖樣。”伏流水”kap“抽地下水”是無仝款，”抽地下水”ē造成地層chhē-lo̍h，”伏流水”是tī溪流下面沙石層起造一條長長ê水道lâi收集溪水tò͘過沙石層過濾ê清氣水，了後送去水廠，án-ne m̄-niā施工時間真短，溪面ê溪水koh會當照常流動成做”活水”，Iū-koh風颱iah-sī做大水kā溪水變kah足濁，濁kah親像漉糊糜，án-ne溪面ê-水tio̍h袂當使用，m̄過”伏流水”是經過溪流下面沙石層過濾，猶原有清清氣氣ê-水會當使用。Án-ne算起來”伏流水”有幾項優點第1. M̄免起水庫，著袂影響生態環境，iū-koh施工期短，第2. 袂有超抽地下水ê問題，第3. 袂有大風大雨影響用水ê-問題。“伏流水”tī歐洲已經時行足久，親像瑞典有80% lim ê水是用”伏流水”，法國mā有50%。Lán台灣làng幾冬á tio̍h有洘旱，chāi-chāi lóng是考驗！這pái有真好ê“契機”，ài有新思維chiah會當度過難關，chhōe出會當久長koh穩定ê”水”。水利署mā真感心tī大樹區”伏流水”工作站kho͘-ûi有做”伏流水公園”hō͘民眾看會著mā摸會著，chiah bē有誤解，ē-tàng了解、關心”水”ê可貴。感謝濟濟人ê拍拚kap付出，咱mā-ài關心kap認bat咱ê“性命溪流”。

一直lóng是世界「防疫模範生」ê台灣，tī新北市ê蘆洲區，發現一隻chiâⁿ厲害ê「獅子王」。這擺ê「英國變異病毒株」穢湠ê能力加誠強，一睏á kiáⁿ、一工niâ就穢歸十个，隔轉工就跳到二百外! 續落來，雙北市就同齊宣佈進入「防疫第三級」。第三級一宣佈，beh出門ê人，一定愛掛嘴am，厝內底bē使超過五个人，外口bē用ê超過十个人做伙；若是去餐廳á-sī𥴊á店，lóng愛豋記真實名字，這款情形若像「前人kiáⁿ抵著後母~逐个攏驚kah beh siàm尿。」進前置歇睏日ê時，街仔頭ê人是khó chut-chut，這二工ê歇睏日，M̄-nā是一般ê街á路，連台北市上鬧熱東區mā lóng仝款，敢若日本時代拄著空襲ê情形仝款，lóng走走去bih，無kah半个人出門。這幾工tī tiāⁿ-tiāⁿ出入ê街á路，sió-khóa注意就會發現，真濟店家ê鐵門lóng-chóng無拍開，一排歸十間lóng歇睏。人lóng mài出門，針對疫情來講，是一種真好ê現象。減少人kap人ê接觸，án-ne「武漢肺炎」beh穢hō͘其他ê人kā湠開來ê機會就會減真濟。特別是掛嘴am！保護家己bē予病毒傷害，厝內親人ê安全性mā lóng會提koân，koh會凍照顧著身軀邊ê同事kap朋友。Bē hō͘身軀邊ê人驚hiâⁿ。因為這隻病毒chiâⁿ káu-koài，hông穢--tio̍h ê頭幾工，lóng無什麼病症，bē有bô爽快ê感覺，m̄-koh穢hō͘周圍ê人kap湠開ê能力是chiâⁿ強。tī台灣這時tú-tn̄g全國國民對疫情ê戒心lóng khe̍ⁿh kah百里遠去--ah，chiah會hō͘這隻「英國變異病毒株」有機會kā台灣bú一个強beh khōng腳翹。Chit-má政府有khì驚--著! mā開始緊張ah，liām-sî chek-khek，一睏á一捾ná肉粽ê各種政策、方法、限制，lóng拚拚--出-來，連一直m̄願做ê「普篩」mā漸漸有teh做ah。雖罔講有一寡人較khi-khiau，想khang想縫kā政府ê政策giâ ngē-ko。M̄-koh 99% ê人lóng真智覺，mā真配合。Tāi-ke相kēng作伙打拚，大聲向世界喝聲！Hō͘台灣三禮拜，台灣會koh是一个「防疫模範生。

你kám bat聽過英文系ê學生bē-hiáu講英語？你kám bat聽過日文系ê學生bē-hiáu講日語？你kám bat聽過華文系ê學生bē-hiáu講華語？是án-chóaⁿ台文系所ê學生bē-hiáu講台語soah看做是當然？M̄-nā台語，tī台灣所有ê本土語lóng有這款怪現象。M̄-koh我bē責備chiah-ê學生，in mā是受害者。70冬來外來政權一方面強制用華語取代台灣本土語，一方面thún-ta̍h，kā本土語變做無水準、無路用ê語言。Hō͘台灣人mā看bē起ka-tī ê母語。所以學生beh講母語tō ài過3關，母語意識、母語能力、講母語ê勇氣。Án-chóaⁿ講ài過3關？Chit-má真chē大人to無意識--ah，學生beh ná有母語意識？有時學生想beh學，家長顛倒無ài hō͘ in講。所以ē-tàng來學母語已經無簡單。這是第一關。就算有意識，m̄-koh若無機緣學tio̍h母語，mā是bē-hiáu講。In已經錯過語言黃金期，ài另外開時間才學有。In kám願意ke開時間學？所以母語能力是第二關。Koh來，母語無普遍之下，學生ê同儕lóng慣勢華語，母語koh hông抹烏做無水準，所以學生驚人笑。就算ē-hiáu母語，beh講會kap人無kâng。堅持講母語ài有一kóa勇氣。這tō是第三關。M̄-koh既然讀到大學，已經是高等教育。學生應該ài ē-hiáu想。母語延續族群ê性命，內底有傳承、有智慧、有感情、有責任、有優勢。是因為遭受不公不義ê打壓，hông污名化。咱若放hō͘母語滅亡，tú好反映咱連公義心to無--去。所以台文系所ê學生ài有救活母語ê使命感，免驚困難。事實tī ka-tī ê土地學母語無困難。任何一个kap你講台語ê人lóng是你免費ê老師。你mā ē-tàng主動kap人講，增加互相練習ê機會，mài驚pháiⁿ-sè。一方面學羅馬字，ē-hiáu羅馬字學習台語ê速度會較kín，讀音會較準。Koh會提昇寫作能力，以及phah好後續學習其他語言ê基礎。免驚認證考試，參加考試知影補強較弱ê部分。Án-ne畢業前通過C1高級甚至C2專業級絕對無問題。你才是正港ê台文系所ê學生。

自舊年學白話字開始，我就對chham台灣有關ê事物產生足大ê興趣。這擺會使上台灣學ê課，我是真緊張koh期待。緊張ê是驚老師發現我對家己生活一世人ê這phiàn土地的無知；期待的是向望家己佇課程當中對台灣有進一步ê認捌。課程lóng總6-pái，設計kah真多元。分別有台語音樂歌謠、台灣歷史kap台灣醫學。每一ê老師喙--裡ê台灣學，lóng hō͘ 我上kah無想欲下課，mā對台灣這phiàn土地ke較熟似。「若講著台灣，恁ē想著啥？」老師問大家。真濟同學攏想著番薯，我mā kap大家仝款。因為定定聽序大講咱是番薯á囝。嘛有一句俗語講：「番薯落塗m̄驚爛，只求枝葉代代湠。」予我感覺咱台灣人m̄管是佇啥物環境lóng真韌命、mā真認命。Lóng認為講咱人一生中上大ê目標就是生湠、傳宗接代。佇課程當中老師分享一ê新的概念。老師講咱台灣親像一隻海翁，自由自在佇大海裡泅。海翁是海--裡體型上大--ê，別尾魚á見著伊lóng會閃較邊仔leh。所以伊lóng做伊家己。老師鼓勵阮，除了像番薯生根湠葉以外，mā愛學海翁ê視野kap思考、冒險ê精神。一開始上課就予我有『一語驚醒夢中人』ê感覺呢！課程中老師一直tàn問題予阮思考。M̄知敢是自細漢lóng hông教育上課ài安靜、恬恬--á聽老師講就好。所以已經失去思考ê能力。老師問ê問題lóng hō͘我躊躇真久mā m̄知欲按怎回答。老師真感慨，講著真濟人lóng teh欣羨別ê國家，一直接受新ê事物。sòa袂記得來了解、寶惜chhiâⁿ養咱大漢ê這phiàn土地。斟酌kā想起來，我自來mā lóng是leh欣羨國外ê生活，完全無要意台灣ê代誌。想起來真見笑。台灣這phiàn土地ê歷史需要大家去認捌。特別是台灣母語ê保存，koh khah需要咱大家同齊拍拚。佇學白話字chìn前，就算講讀冊ê時有讀過一寡台灣歷史，到今mā袂記得差不多--ah。見擺聽人講著荷蘭人、日本人kā咱殖民ê時發生ê代誌。抑是講著228事件ê時陣，我只有恬恬--á聽ê份。因為lóng m̄知彼當時發生啥物代誌。學白話字了後才激發想欲了解台灣歷史ê動機，mā才了解保存台灣母語ê重要性。我欲tòe老師ê跤跡，佇sòa--落-來ê日子，為釘根台灣母語拍拚。

退休進前，因為職務ê關係，熟似做水電ê頭家。我定定拜託伊來學校修理水電，伊攏做kah真四序，收費嘛真合理。伊定定講起伊chhōa學生去做水電義工ê代誌予我聽，我感覺這是真有意義ê代誌，所以就共伊講有機會ê時，我嘛欲參加，而且嘛去上伊tī社大開ê水電班。頂禮拜，我總算有機會去做水電義工。華山基金會拜託老師chhōa義工去一个阿婆的厝，先替伊整理電線kap開關。這个阿婆真可憐，身體無好擱行動不便。厝內滿四界攏是無路用ê物件，毋過攏無人共伊鬥piàⁿ掃。我一直想講伊的後生查某囝是按怎攏無來共伊關心一下？我真想欲替伊共厝內款款咧，毋過其他的人共我講這予華山去處理就好，咱bē使管sio͘ⁿ濟。就按呢，阮八个人用一工的時間，將阿婆厝內的電線重搝予好，擱共塗跤用紅毛土抹予平。老師講，社會上擱有真濟可憐的人，咱逐家有錢出錢，有力出力，希望會當改善in-ê活品質。我看到逐个義工雖然做甲大粒汗細粒汗，毋過in攏做kah誠歡喜。我真欽佩老師和義工的精神，決定欲tòe著in的跤步，幫助有需要的人，嘛希望有擱較濟人攏會當來鬥陣做公益。

講著拗摺（註1）生活中定會接觸ê就是拗紙，一張平面ê紙只要經過拗摺就會當改變形體佮寸尺，展現成予人想袂到ê體形。按數學定律ê角度來講紙無法度伸kiu mā thàng袂過更加袂當割，一張紙欲拗成任何立體是一種幾何ê挑戰。真濟科學家發現拗摺是真強勇ê工具，會使用來探揣科學ê盡門（註2），現此時傳統拗紙工藝tng leh領chhōa全世界科學新革命。拗摺tī生物自然演化ê過程是chiâⁿ重要ê一部分，佇動物kap植物攏看會著遵循拗摺原理ê演化。這種演化hō͘生物一套chiâⁿ讚ê生湠方式。科學家發現歐洲山毛櫸ê樹íⁿ佇猶未開花進前所有ê葉仔全部攏chiⁿ佇一ê狹榨ê空間內，愛等到欲發ê時陣葉仔才會沓沓仔展開。山毛櫸葉仔ê葉眽chiâⁿ齊整，這款大自然ê構造現象演化出數學公式「三浦拗摺」（註3）。自然界若欲共足大ê面積chiⁿ入狹榨ê空間內，攏會透過拗摺。動物mā是仝款，例：蟲thōa欲thí翅á-sī合翅；人ê腸仔是身懸ê 4-5倍，若毋是彎彎khiau-khiau ê結構，小小ê臟腑ná té會lo̍h。拗摺規則kha̍p腳（註4）咱生活中所有ê面向，拗紙工藝影響了分子工程師、機器人工程師tī車ham飛行工具ê設計，連醫學mā受著拗紙原理ê開tháu（註5）研發新ê醫療器材來對抗病症。雖罔拗摺暗碼猶teh發展理論kap應用程式，毋koh按宇宙到分子世界，拗摺是chih載 6自然界ê關鍵，拗摺暗碼按理論ê可能性到實際ê實用性，已經沓沓仔giah開世界ê秘密，引chhōa人類用各種ê角度探索世界ê可能性。「三浦拗摺」（日語：ミウラ折り）是由日本東京大學構造工學名譽教授三浦公亮所發明的摺疊技術。在收縮時則反向推入。這方法可節省空間外，又可避免摺疊和展開的過程中造成損耗。圖／擷自維基百科，公有領域註：
1 拗摺：Áu-chih，折疊ê意思。
2 盡門：極度，上懸限。
3 三浦拗折：是日本東京大學構造工學名譽教授三浦公亮所發明ê拗摺技術。若欲kā物件
展開是giú雙爿2 ê對角，若是欲收--起--來就顛倒頭sak tńg去。
4 Kha̍p腳：差不多ê意思。
5 開tháu：啟發。
6 Chih載：支持、Keng、撐。

Tī 2019年底到這陣，中國武漢肺炎òe-sòe kah規世界，會使講是1件世紀大災難。這時上會當看出世界各國的文化kah民族性。中國政權烏箱kah欺騙的本質，kā病毒òe kah全世界；義大利樂觀、熱情的拉丁民族，雙手攬抱中國人的利益，造成這擺死傷慘重；世界民族大融合的美國，piàn-chiâⁿ是òe著病毒人數上濟的國家。顛倒是咱台灣，世界的孤兒，抱著「歹命囝無悲傷的權利」，自立自強，chiâⁿ-chò這擺武漢肺炎防疫上jió-toh的國家。雖然，台灣tī這擺的武漢肺炎內底，算是因禍得福。M̄-koh tī防疫期間，soah看出人性中上深沉的1面，這到底是好是歹、是善是惡，就真oh tih kā chhui-chhiâu kah評判。我tī chia chiū我看著的現象，就是：「欲愛的較濟，需要的無濟」，提出來參逐家相佮討論。代先，講著排隊搶衛生紙。講起來實在譀古，明明台灣的工場就無停睏，衛生紙koh是攏台灣家己生產的，哪著搶？若準欲搶，應該搶食的物件才著。因為台灣的糧食，家己種作生產的占無五成。莫怪蘇貞昌院長，會用「我kan-na 1个尻川」來廣告，呼籲逐家mài koh搶衛生紙。我的感覺，這是1種無安全感的心理，算是「欲愛的較濟，需要的無濟」，這種無正常的心態。Koh來，換講排隊買喙罨，明明厝裡就猶有，就是愛kah人排隊買kah著，才會安心，這嘛是「欲愛的較濟，需要的無濟」的心理。真濟人就是欲盡一切的力量，用所有想會著的方法來達到心願。喙罨的配額是in家己的，排隊的時間嘛是in家己的，外人實在真oh tih論斷in的是非好歹。講著我ka-kī，普通時阮囝攏會買1盒喙罨囥佇厝裡。這擺疫情開始，逐家攏leh排隊搶喙罨的時，我就tòe人響應「我會使，你先買」。等到政府開始配給喙罨的時，我kah太太的身分證號碼攏是奇號，就選擇拜五去買，先查看佗1間藥局猶有喙罨，攏免排隊。有1擺，拜五袂記得買，改做禮拜，真正愛排隊；我就koh換拜一買，直直到tann，m̄免查嘛m̄免排隊，sù-sī koh方便。這種排隊搶物件的現象，無牽連著道德問題，是隨人的選擇kah價值觀的無仝niā-niā，m̄-koh對社會的安定有大大的影響，袂使無chim-chiok lih。

「Chhiâ擊」（註1）是按英語「Slash」來--ê，這幾年「Slash」這ê詞chiâⁿ時kiâⁿ，是《紐約時報》專欄作家麥瑞克•阿爾伯寫ê冊《雙重職業》。麥瑞克•阿爾伯講：「干taⁿ做一項頭路ê無sio̍h（註2）生活模式已經無法度滿足chit-má ê少年人，有愈來愈濟少年人選擇多樣化ê生活，in siâng時做幾á種頭路kap無仝ê身分。」遮ê人會用「Chhiâ擊」來紹介家tī不止一个ê銜頭kap身分。例：李千那：演員/歌手/主持；盧廣仲：歌手/作曲家/填詞人/演員。猶有真濟出名ê人mā是按neh，像：蔡振南：演員/歌手/作曲家/填詞人。這hō͘人思考，除了本業kap銜頭，你猶koh有啥？Kám有比bêng-chhì頂頭ê「／」koh較hō͘人目頭金ê故事？e化世代，社群網路ham科技發展快速，社會、企業組織mā綴時代緊快leh革新，這hō͘有能力ê人會當按家己核心伸湠出其他能力，發揮各人濟種ê能力。遮ê「Chhiâ擊族」（註3）了解家己ê核心競爭力mā堅持目標，會願意開時間投資tī家己身上，提升自我ê知識kap累積經驗，hō͘家己tī「e化ê世界」koh較有選擇權kap抽thoah公司束縛ê可能性。「Chhiâ擊」人生是一款kap過往完全無仝ê思維，只要你有底tì厚ê知識、才華ia̍h是技能，「Chhiâ擊」ê思維會突破傳統ê人生規劃，允准用無束縛ê思考激發自身ê能力，hō͘生活tah近真正ê家己，得著性命ê成就感活出精彩mā實現自由ê人生。

三一一 下晡時 慈那密 大淹水 無處避
像末日 參愛人 拆分離 目一晲 變災民
   
要返去 不容易 剩相片 帶身邊 祙將你
放忘記 藏水味 去找你 有一日 會相見
   
核設施 佇海邊 祙勘得 二號機 冷卻水
紡祙利 心熔毀 續爆開 過十年 歹處理
   
美俄日 世界一 尚自信 這科技 出代誌
咱人類 逆天意 照阿呢 起核四 是找死註：1、今年是日本東北三一一強震、海嘯、核災十週年。死亡近1.6萬人，尚有約2500人未尋獲。2、第二段，是因為看到以下這個故事：
高松康雄潛水尋妻的故事有多家媒體報導，讓無數人落淚。現年64歲的高松康雄原先是公車司機，大地震發生時，他收到妻子佑子傳給他8個字的簡訊「你沒事吧？我想回家」，隨後音訊全無，高松康雄努力學習潛水3年，3年之後到現在的7年期間，高松康雄下海潛水470次直到現在。3、日本福島核災十年後的今天，歷歷在目的人類浩劫，台灣竟然還有人在推動重啟核四的公投。美國的三哩島、蘇聯車諾比、日本福島核反應爐相繼出事，這三個國家都是科技強國，卻無法防止核災事故。4、向三字集致敬：
「無產者，散鄉人。勞動者，日做工。做不休，負債重。住破厝，壞門窗。
四面壁，全是穴。無電燈，番油點。三頓飯，蕃薯簽。每頓菜，豆晡鹽。......」不要再有下一個福島。

有一對水雞pē-á囝tòa-tī涵空內，m̄-bat出入內外。有一工，chit隻少年水雞chiâⁿ好玄，伊跳出涵空，四界探險踅田洋，無意中，拄著一隻水牛，伊也驚也歡喜，趕緊走轉去涵空內，報告伊偷走出去看著ê稀奇：「Ó͘！chit隻動物有夠大，差一點á tō hō͘伊踏--死！」「偌大？敢有恁pē chiah大。」老水雞kó͘展威風。「猶koh-khah大。」「敢有比按呢koh-khah大。」老水雞kó͘ tèⁿ力行功。「猶koh-khah大。」「敢有比按呢koh-khah大。」老水雞kó͘繼續tèⁿ力行功。「A-pah，mài koh tèⁿ力行功--lah！你ê腹肚ē破--去--lah！」老水雞kó͘繼續tèⁿ力行功，雄雄一聲「Piáng！」膨風水蛙，腹肚真正破--去。※寓意：M̄-siauh-hiauⁿh，微細ê人，也敢展才能kap大人物比，真正『自不量力』。

「阮某最近毋知按怎chhiâng-chāi lóng講一寡無影無chiah ê代誌，若無就是tăⁿ才掃過塗跤，伊koh隨袂記koh欲掃一擺，mā四常袂記得物件囥去佗位，chiâⁿ無頭神，我若是講--伊二句--ah就無歡喜，性地隨giâ--起--lâi。」「阮老父自失智到taⁿ以經8冬，定定hoe欲轉去厝，遮就是in兜是欲轉去佗位？毋管按怎kā講攏講袂伸捙，Chit-má暗時leh睏愛hâ尿chū仔，連精神狀態mā出現hàm想、幻覺，生活攏需要人纏綴，有夠thiám。」以上是身邊ê朋友無ta-ôa leh講in遇--著ê狀況。相信佇台灣這ê「高齡社會」遮ê聲音逐家應該袂生份，mā bat tn̄--過。以2018年12月底內政部人口統計資料台灣失智人口lóng總282,363人，佔全國總人口1.20 %，ia̍h就是台灣每84 ê人便有1 ê是失智者，估計若到2050年失智症人口會增加到83萬人，可見失智症對台灣影響ê層面chiâⁿ大。而且失智者有九成以上是tòa佇社區內。毋koh現此時台灣民眾猶真濟人對失智症ê認bat無kài清楚，致使對失智症產生驚惶、誤解kap偏見，造成延誤就醫kap醫療資源毋知欲按怎申請協助。為著欲去除失智症負面ê標籤kap評價，佇2013年美國精神醫學會已經kā「失智症」改名為「神經認知症」，就是欲hō͘較濟人了解失智症ê症頭，提升全球民眾對「失智症」正確ê認bat，幫贊社會、患者kap家屬願意用積極kap友善ê態度來面對「老」這ê課題所引起ê挑戰。

Pún-chiâⁿ我只是單純想beh培養寫台語文ê iù-íⁿ，結果sòa hō͘我指導ê第3 ê學生ê故事感動--著。我指導ê這ê學生是chi̍t-ê堅強ê cha-bó͘-gín-á。是按怎講neh？因為我kā講：「Beh 寫台語詩進前，愛想chi̍t-ê主題，mā愛有一定ê內容。」伊就寫講，伊 ê 阿爸是做工--ê，透早無閒到下暗，ah伊ê阿母做in阿爸ê助理，就是it-ti̍t接工課做。有時阿叔mā會kap阿爸去chih-chaip一寡sit-thâu，ke賺寡錢。一般來講，tī 困苦中大漢ê gín-á會khah bat代誌。伊生做o͘-tiⁿ á o͘-tiⁿ，做代誌認真koh頂真，是chi̍t-ê會當hō͘老師o-ló ê gín-á，伊koh講in tau是A-má煮飯hō͘ in chia̍h，伊講看在眼內。Sī-tōa-lâng 無閒chhih-chhih，就是beh hō͘ in過koh較好 ê生活。伊講伊會認真讀冊，大漢以後beh chhōe chi̍t ê好頭路來報答爸母。做chi̍t-ê老師，聽學生按呢講，實在有夠感動--ê。我就是看著伊對台語有興趣，才想講beh培養伊ê興趣，想bōe kàu，soah聽著chi̍t-ê使人感心ê故事。老師ǹg-bāng你會當繼續拍拚，tī你ê舞台頂有家己ê 成就，加油！

時代離咱愈來愈遠，記持愈來愈含糊，這是發生tī 1941年到1945年，太平洋戰爭ê故事。我tī 1959 chiah年出世，太平洋戰爭我無親目睭看見，下面chit-ê小故事，是我為著beh了解沉年ê往事，問我ê老母kah叔伯阿叔，對in ê口中所聽著ê一點點仔過去。我ê太祖tī清國時代，是高雄路竹大社庄ê大地主，蹛tī阮祖厝附近ê居民，攏是阮太祖thn̂g湠lo̍h來ê後代。古早kui-ê大社庄有一半以上攏姓蘇，我讀國小ê時，我ê母校大社國小有一半以上ê學生攏姓蘇。今仔日我beh講ê故事，主角是我ê叔伯兄哥蘇石虎。伊大約tī 1924年出世，大約ke我35歲，因為古早人攏生足濟囡仔，致使濟歲人有可能愛叫減家己歲數ê囡仔阿叔抑是阿舅。我ê叔伯兄哥蘇石虎，大約tī 1944年伊20歲ê時，hō͘日本政府調去南洋做軍夫。hit時伊已經娶某，我ê叔伯兄嫂已經有身。蘇石虎kah我kāng一ê太祖，in hit房有五ê兄弟，石良、石岸、石虎、石井、石川。蘇石虎排行第三，in另外四ê兄弟仔我攏bat看--過，獨獨m̄-bat我ê另外chi̍t-ê叔伯兄哥蘇石虎。我bat問我ê老母，我ê叔伯兄嫂蔥--a，伊ná會無翁，阿母講：石虎--ā死tī南洋，我聽了真心酸。1945年太平洋戰爭結束日本戰敗，一批koh一批ê台灣兵，hō͘大船載入港口。一批閣一批ê親人去港口等待，盼望親人趕緊入港，有人歡喜有人悲。經過一擺koh一擺ê等待，我ê叔伯兄嫂攏等無伊思思念念ê愛人。聽講最後一pang船beh轉--來ah，長輩kā叔伯兄嫂講：你tiàm厝內等待阮ê好消息。不安ê心情tī親人ê腹內絞滾，得tio̍h ê結果船去人空，親人流目屎捀tio̍h蘇石虎ê遺物，踏tio̍h沉重ê跤步kā蘇石虎講：石虎--à你已經轉--來台灣ah，石虎--à你已經到厝ah。這時我ê叔伯兄嫂，跪tī廳頭ê埕斗目屎四淋垂，叫天天bē ìn，叫地地無聲。一陣koh一陣ê哭聲，親像水chhiâng對山頂流lo̍h來ê喝咻聲，親像春雷pìn-piàng叫恐怖ê怪聲。石虎--à，石虎--à，你ná會hiah-nī僥倖做你去，放我孤單一人，你ê親生囝猶未看tio̍h你，你忍心放阮母仔囝做你去，你ná會.....。到chia我已經寫bē lo̍h--去ah，kám講che tio̍h是人生。這是一段人間ê悲劇，離現此時已經75年久ê沉年往事，石虎兄你好好安歇，你ê後代過了真好。

古早ê時有一ê人，人lóng叫伊白賊七--à，因為伊chiâⁿ-gâu講白賊。有一工白賊七--à來到廟nih beh拜拜，就有一ê信徒講：白賊七--à、白賊七--à，你hiah-nī gâu講白賊，閒閒 m̄-tō講一ê白賊來鼻芳leh。白賊七--à應講：我今仔日無時間thang tī-chia kah恁拍拉涼，我beh求神明hō͘我趁大錢，隔壁庄頭ê蘇員外beh開錢莊，聽講利息有10分利，而且利息koh領代先，我拜了隨beh去農會kā所有ê錢lóng領--出來，寄tiàm蘇員外ê錢莊。廟nih ê信徒聽kah信信信，就趕緊kā神明感謝，所有ê人拜了趕緊去農會kā所有ê錢領--出來。The̍h去蘇員外ê錢莊寄，蘇員外照約束先付10分利hō͘寄錢ê人。Ta̍k家thiòng kah獅尾強beh飛chiūⁿ天，koh o-ló白賊七竟然bē講白賊。時間teh過真緊，一個月到ah，ta̍k家歡歡喜喜e-e kheh-kheh來到蘇員外ê錢莊beh領利息ê時，一看夜婆teh辦喜事，就知影 hō͘ 白賊七--à騙--去ah。蘇員外已經跤底抹油走kah離尾chhi，信眾損失chiâⁿ慘重所有ê人 chiâⁿ m̄甘願，招招leh就去chhōe白賊七--à理論。白賊七--à看著門口埕chiâⁿ鬧熱，ta̍k家氣chhoa̍h-chhoa̍h面仔紅kì-kì  beh chhōe伊算siàu，白賊七--à就開喙講：Ta̍k家chiâⁿ罕行，一個月前我tī廟nih拜拜ê時，恁m̄是叫我講一ê白賊 hō͘ 恁鼻芳一下，是m̄是聽了無過癮，koh想beh來叫我講白賊 hō͘ 恁聽。Ta̍k家聽kah大喙開開，無話thang應，m̄敢叫伊賠，就bih鬚蹔跤tǹg蹄轉去家己ê厝。

國家步道霞喀羅 連接石鹿到養老
海拔尚低有干五 清代名叫石加祿
   
泰雅三個大部落  養老錦路佮田埔
古道兩旁來起造  這群稱作霞喀羅
   
種作打獵又織布  生活夾硬無喊苦
這片獵場愛照顧  才昩子孫都捉無
   
珍貴樹木是國寶  日本早就知影好
漸漸侵門又踏戶  高壓控制受反抗
   
你打壓，我武裝  展現野蠻的驕傲
你開槍，我拔刀  族群昧當來侮辱
   
我出草，親像風  來無影又去無蹤
呷拼命，是為何  光榮凱旋彩虹橋
   
總督緊急來起路  大砲拖到半山腰
三腳步有派出所  到尾停戰佫立石
戰役名稱霞喀羅
   
古早這條戰備道  步槍番刀驚遇著
現在爬山來䞶趒  相閃攏會打招呼
   
古早顧路派出所  現在歸屬林務局
歷史古道愛保惜  光榮驕傲霞喀羅

無代無誌因為武漢肺炎ê疫情，學生延後上課。雄雄加--出來lóng無拍算ê假期拍亂原本計畫好勢ê行程kap工課。Chiâⁿ chē家長mā tio̍h koh開錢拜託安親班。若阿公阿媽leh照顧--ê嘛自然tio̍h-ài配合延長保育。逐家lóng變kah真無閒koh chiok緊張。感覺上艱苦--ê就是m̄敢出門，規日關佇厝--裡。大人koh較好處理，ē-tàng利用時間整理kóa平常時擲kah規桌頂ê冊，順sòa款房間。M̄-koh對囡仔來講就實在chiâⁿ艱苦。Bē-tàng出門讀冊，關佇厝裡kan-taⁿ看冊、耍𨑨迌物仔。M̄-nā bē-tàng傱koh bē-tàng跳，koh bē用得大細聲喝。講--起來對囡仔實在是真無合生理衛生ê教育方式。總是非常時機無按呢做，若準mā是bē放心bē-sái--得。唯一ē-tàng感謝--ê就是加出chiâⁿ chē kap孫互動講話ê機會。趁機會提koân in ê台語能力是淡薄仔thang安慰家己ê事。我ùi頂禮拜日下晡到今，算--來已經有三工ê時間bih佇厝--裡，就當做家己自主管理。今仔日出門beh去埔墘調整身軀。佇大坪林捷運站beh換環狀線，tú-tio̍h 1个 80外歲ê阿伯佇月台用華語問路。邊--仔ê幾个少年人無人chhap--伊。大概是聽無伊leh問啥ê款。我khiā佇邊--仔頭先lóng無應--伊。到尾擋bē-tiâu就出聲用台灣話kā報路。這箍老兄弟koh繼續用華語問--我。聽tio̍h chiâⁿ bē爽快，就用無啥好ê聲嗽kā講，你是中國來--ê聽無我講ê台灣話是--無？伊才意識--tio̍h，緊用臺灣話講。藉這个機會，我真客氣kā伊講，台灣話是咱ê話。你若m̄講m̄傳，台灣話會死--去，無人會曉講。到時咱ê囝兒孫lóng無法度kap咱講話溝通。按呢m̄-tio̍h chiâⁿ食力！按呢beh按怎？伊聽了講實在有影，以後伊lóng beh講台灣話--lah。聽了真正chiok歡喜。上車了後，一个chhōa 2个囡仔ê查某人可能聽無阮ê對話，煞真白目提koân聲音用北仔話kap in kiáⁿ 講話。逐家lóng tiām-tiām 無出聲，伊soah愈講愈大聲。擋伊bē-tiâu，我就用手勢比koh出聲講，chia 是臺灣 m̄ 是中國。請你較細聲--leh！自按呢規个車內才變做較安靜。這就是咱佮in無仝ê文化kap素質。咱客氣惜情，in 壓霸āng-siaⁿ。咱絕對bē-sái hō͘ hit款無水準ê北仔文化來污染咱chit个美麗ê島嶼國家—台灣，是心所願。

我kap成大ê緣份會使對高中時期講起，ùi高中 ê時去一chōa「大學之旅」開始--ê。會記ê 11年前因為學校hō͘阮去參觀大學，有台南--ê kap台中--ê，hō͘我印象上深--ê就是台南ê成功大學，學校內底有日式ê建築，真有古早味。Hit時春天尾去參觀，風微微仔吹--來，koh加上目睭前ê美景，真正是hō͘伊迷--去ah neh！自參觀轉--來，就一直懷念chit-ê校園，想講tiang時會當koh來chia chhit-thô。想bōe到，我kap伊ê緣份是因為學台語chiah khan--起來ê！高中卒業ê 6年後，因為有機會去高師大學台語羅馬字，老師講我學了bōe-bái，會使去考成大認證喔！我hit時想講：有影--喔？會當考試koh sūn-sòa去足久無去ê成大，想到chia，我ê心歡喜koh緊張就一直phi̍k-pho̍k-chháiⁿ。到考試ê前chi̍t暝，是緊張kah有夠歹睏--ê，隔工阮阿爸陪我考試，我不止仔歡喜m̄過mā是ē緊張。雖罔第一改考了無理想，m̄過會使koh看著心目中ê校園就有價值--ah!尾仔上少1 tang攏會來chia考一擺試，甚至mā來台文系ê校區參加台語比賽，koh有著等--neh!Tī今年2020 ê 8月份，我去考成大ê中學教育學分班，拍拚ê我koh真正有hō͘我考tiâu，本成我chiok歡喜考--著，m̄-koh tī我去讀冊了，身體出一寡狀況，就無法度繼續讀。我是jōa-nī-á愛Tâi-gí kap寫Tâi-bûn，mā真想欲去進修Tâi-gí師資班，kā Tâi-gí ê智識讀kah pá-tīⁿ。Tû-liáu智識，mā會當hō͘家己ê Tâi-gí眼界ē-sái koh-khah khui-khoah。Che是góa想像美麗ê風景，m̄-koh chit時我 m̄-sī無夠堅強，是chiò-tio̍h現實ê chit面鏡，góa只好hòng-hā。我用chi̍t-kóa-á時間，kā家己tháu-pàng kap歇喘。雖罔án-ne，厝 ê人mā是koh支持我 ê Tâi-gí 夢。In鼓勵我繼續為Tâi-gí拍拚。想--起來，我kap成大ê緣是遐爾仔深，這對我來講是足暢--ê代誌，mā誠做我人生特別ê經歷。

按韓國2019年Burning Sun事件（勝利夜店事件）到最近「室Number N」事件，in ê共同點就是對女性「性剝削」。這是一種父權主義長期對女性ê迫害。雖罔1979年CEDAW（註3）已經佇聯合國大會通過「消除對婦女一切形式歧視公約」，確保男女佇教育、就業、保健、家庭、政治、法律、社會、經濟等各方面愛有平等ê權利。全世界目前有189 ê國家簽署加入。毋koh按現實面來看，e化世界發達ê網路為男性提供koh較利便ê平台將女性tòng做𨑨迌物仔，chiâⁿ做滿足男性濟濟欲望ê工具。以「室Number N」事件被害少女上小漢才11歲，遮hông騙來ê少女被逼拍性影片。加害人用百百款ê方式凌遲遮ê受害者，佇in ê身khu頂刺字、逼in食屎啉尿，甚至將蟲囥入in ê性器官，有ê連乳頭攏hông鉸--掉。Koh較惡質--ê竟然有會員佇群組招團欲去受害者ê厝共輪姦，這款夭壽代會員人數竟然有26萬，會當講遮ê人攏是共犯。這值得咱思考是啥原因會造成看別人受著性暴力kap凌遲，毋但無舉發，猶閣鬥相報招朋友來看，這款反形ê變態行為，到底是家庭抑是社會造成--ê? Á-sī人性本惡？論真講，父權體制長期烙佇思維影響咱ê生活。女性主義學者Jessica Ringrose、Rosalind Gill等人2013年發表ê一篇期刊，分析少年查埔囡仔會佇社群網站，包括Facebook、Blackberry、Messenger等互相交換查囡仔光khō-khō ê相片。研究發現，少年查埔囡仔ê「性交」表現出kap年紀、性別相關ê特定矛盾：in要求少年查囡仔做出特殊ê身體展示，表現「性感」。少年查埔囡仔會將tùi查囡仔hia討--來--ê赤體光khō ê相片佇網路ê群組「分享」hō͘其他ê查埔囡仔，來累積家己ê「人氣排名」，這款模式是一種貨幣kap價值ê形式，男性用按ne來建立權力ham各人ê威望。這種以父權chiâⁿ做中心ê社會價值造成對女性ê損蕩，按無仝ê角度探討壓迫女性這件代誌，「性別」無平等結構所形成ê鎖枷窮實對男女攏造成傷害。若是無理解生存法則根本m̄免建構佇對任和人ê剝削kap傷害，按ne反形ê價值觀kap體制就永遠無改變ê一工。

Chin-chiàⁿ家己飼狗是tùi 1997 年4月初開始。當初想 beh hō͘ gún囝有ㄧê 伴，tú好慈林合唱團ê朋友-秀芬in-tau收留 ê流浪狗「黑妞」生了8隻狗á囝，我tio̍h去kā 伊 pun一隻。Chı̍t到in-tau ê 倉庫，看tio̍h五六隻未斷奶ê狗á 囝，tī 狗母ê hûn-su邊sńg；其中一隻 kui hûn-su o͘ 色ê毛草，上特別是伊ê腳蹄、尾溜是白色，連面óa鼻仔ê中央mā有一liâu白色ê毛草。我chìn kah-ì，tio̍h講：「我beh ài chit隻。」秀芬提醒我講：一般人無ài飼白腳蹄ê狗！我講：「àn-ni我 koh-khah ài飼伊。」我毋敢掠狗，秀芬tio̍h kā伊khǹg入去布袋hō͘ 我kōaⁿ--tńg-來，伊就來做gún  tau ê 狗ah。Sòa 落tio̍h ài kā伊hō名。拄好chhù內有囡仔版ê狗á圖鑑，gún chhōe tio̍h瑞士ê 「伯恩山犬」 kah伊ê 毛草有接近，to̍h叫伊「伯恩」(Hôa-gí)。Kúi-ā年了後，看tio̍h「我無憨我有話beh講」ê電影內底，hit 隻牧羊犬ê毛草kah「伯恩」 chìn 同款，後來chiah知 hit 款狗是叫「邊際牧羊犬」。Gún「伯恩」thàu 出來ê毛草tú好像hit 款，定定mā ē hō͘ 人誤會伊是名犬。伯恩lóng 食阮chhù內chhun--ê飯菜。講是食chhun--ê，其實有時是專工留hō͘伊--ê。前tōa-koaⁿ有整船á，伊mā是船長，chhù內不sám時lóng有魚á，伯恩是食魚á攪飯，有時koh ē食tio̍h sa-sí-mih、烏魚chí、烏魚piō、烏魚kiān，伊ê毛草chìn kim，m̄ 知kah 食海產有關係無？因為是飼第一隻狗khah 無經驗，無chhōa伊去做節育ê動作，伊tio̍h ē去mó͘ lám枕，有時ē khì mó͘人ê大腿，hô͘大人iah是囡仔 chìn 驚--o͘h！Gún mā tùi in感覺 chìn 歹勢。早起nā 牽伊出去，放hō͘伊四界走，有時ē走kah無看ê影，我趕beh上班 ，愛koh煩惱伊cháu無--去！後來chiah知影伊是去siáu狗母。其實伊困擾阮ê代誌無chē，只有一件生活中ê大代誌~放屎。有chı̍t-chiām-á 伊寄tī阮前尪hia飼。可能是伊hō͘食siuⁿ chē骨頭，致使伯恩ê直腸歪去，無法度家己放屎，需要人鬥相共。Tú頭á我m̄知mê-kak，bú kah伊chìn痛，beh kā lâng咬，我掛厚ê長手囊kah伊拚，連阮囝mā無伊ê法度。因為我chìn驚，有時kúi-nā工才bú一擺。Hit段chı̍t冬外ê日子是上毋甘伊ê時陣。後來救星出現，阮室友Miso看阮bú hiah thiám，伊tio̍h講伊來試看māi，伊先對伯恩講：我是beh來kah你鬥相共，請你放輕鬆，我ē 勻勻á來！伊tio̍h用腳腿夾伯恩ê hûn-su，手輕輕á sak伊ê kha-chhng，上神奇ê是伯恩竟然乖乖á hō͘伊用，排便chìn順利，chìn佩服伊ê好手勢，koh來阮tio̍h學伊 ê動作，伯恩攏chìn配合，感謝Miso！退休前，我bat調去Lâm-ò農會上班，伊 ē tòe我去羅東火車頭，有一擺 tòe 到月台，我叫伊tńg--khì，伊chìn聽話tio̍h tńg chhù 內等我。2006年6月阮去新竹九寮tòa ㄧ站仔。Hit年ê寒天，有一工透早，我看tio̍h伯恩搖來搖去行tń--來，我當做伊是hō͘風吹ê關係。後來伊tio̍h開始吐。阮感覺伊可能是中毒--ah！Miso趕緊去拜託山kha竹南ê朋友，tú好in瑜珈學生ê尪是獸醫，禮拜歇睏嘛肯鬥相共，開車落山ê時，伯恩tó tī車底吐血出來，koh來換làu屎，我心內想：伊nā死tī我ê hûn-su邊，mā是一種安慰！chı̍t到診所，醫生隨kā伊注三支射，吩咐阮tńg去愛準備烏糖水hō͘ 伊lim，伯恩竟然好起來--ah！伯恩是一隻chìn un-sûn ê狗，我 tòe Miso去幼兒園做chúi-kha ê 時，伊lóng chhut-chāi hō͘ hia-ê囡仔摸。有chit 位查某囡á自稱是「傻瓜婷」 tio̍h叫伯恩「牛奶糖」。Chit 10冬來伊bat pháng-kìⁿ kúi-nā pái，lóng chìn 好運有chhōe tńg--lâi 。2007年9月18早起，因為風篩停班停課，阮趕去幼兒園處理浸規暝ê米，想beh載伊去，車庫內看無狗，想講先去處理公事遮koh講。想袂到對幼兒園tńg來mā無看tio̍h伊，我cháu去羅東chhōe chìn有名ê算命仙問伯恩ê下落，伊先用紙牌á hō͘阮抽，我抽着ê紙牌頂面是畫一口水井，算命仙tiō講伯恩伊無走hūiⁿ，tī gún-tau附近。M̄-koh我去gún-tau附近大聲hiàm「伯恩、 伯恩⋯」 lóng無看tioh心愛ê伯恩，tio̍h án-ni 伊無koh tńg 來，hō͘ gún chìn 艱苦！我想伊可能是 koh去siáu狗母，hō͘人 lia̍h--去ah！伊 pháng-kìⁿ ê頭三個月，因為chìn想伊，tú好我tī羅東社區大學上畫圖班，我tio̍h借tio̍h彩筆將我ê思念kah畫出來。Miso為chit pak圖hō chi̍t ê chìn浪漫ê名~Tī 每一ê空間，想--你。Chit-chân代誌 mā hō͘我深深體會tio̍h chit句話～愛毋通拖。Hō͘ lín ioh，後來我koh tú tio̍h kúi 隻狗？阮囝ê頭一隻狗，伊ê腳蹄、尾溜是白色，連面óa鼻仔ê中央mā有一liâu白色ê毛草。。

心無邪呣驚鬼
Sim bô siâ m̄ kiaⁿ kúi【暗示】光明磊落。【註解】為人不做虧心事，不暗室欺人，心坦蕩蕩的，有鬼也不怕。心頭若無定，想錢就無生命
Sim-thâu nā bô tiāⁿ，siūⁿ tsîⁿ tsiū bô sìⁿ-miā【暗示】一心只為了錢，反而會害了自己。【註解】心頭：心裡。無定：沒有定性。錢雖然非常重要，但人生不該凡事只想到錢，這樣反而害慘自己。

柑仔蜜猶koh紅啊，這是我來到園仔ê第一ê想法。毋管是啥物季節，阿公兜ê冰箱拍--開，定定攏有足濟果子。今仔日西瓜，明仔載無定著有檨仔，後日閣會有ná菝仔。講著阮兜上捷出現ê就是柑仔蜜啊，因為阿公有這坵kā別人租ê柑仔蜜園。一冬ē-tàng收成1 kái。自細漢柑仔蜜若開始收成，我就愛去鬥相共。對我來講，柑仔蜜ê土味就是阿公佮阿媽ê氣味。不二過，到今年租這坵租幾十冬ê田就愛還予人啊。因為阿公，阿媽已經老啊，逐个煩惱in ê身體袂堪得，若是佇偏僻ê田園出啥物代誌，就會變逐个ê遺憾。毋閣啥物是阿公ê遺憾咧？伊做田做一世人。放棄讀冊ê機會，晟養小弟小妹大漢。種田是上驕傲ê代誌，嘛是伊認為家己上有價值ê所在。若是因為咱驚伊受傷，就毋予伊去做穡，這是囝兒ê愛，嘛是in ê自私。柑仔蜜結果啊，毋過阿公頂個月雄雄出車禍，跤受傷啊。上後這冬啊柑仔蜜，紲變做阮禮拜時仔若有閒較加減挽。逐擺我佮媽媽若欲騎車去田lín，阿公攏想欲綴來。阮看落嘛是足毋甘。只好安慰伊等熱天，傷較好啊，就會使去挽囉。咱心內攏知ê是，這禮拜園仔就欲廢掉還hō͘人啊，阿公是無法度閣見伊一面啊。阮佮一箱一箱ê柑仔蜜載轉來，阿公ná看，ná 講伊以早少年ê時，會當扛百偌斤，koh行比人較緊。若講著做田，伊ê熱情可比臺南ê日頭遐豔。人講「行行出狀元。」阿公佇我心目中就是第一名ê做穡人。想去下晡彼坵欠照顧ê果子園，佮柑仔蜜相牽ê藤仔已經欲焦啊，毋koh果子生佮滿滿是。遮ê柑仔蜜敢知影in未來ê命運？我想，就算in了解，「結果」嘛袂無仝。我隔一層手套，感受著果子性命ê氣力。有淡薄仔屈強，親像阿公仝款。

物理ê世界表面看--來是真複雜無仝 ê 現象， 包含各種無仝 ê元素（element)， 物質（matter），星體，能量（energy)，甚至時間......不過近代400 冬科學 ê 研究證明，伊是一个真規則 ê 世界，攏總遵守幾條基本簡單ê規則。你若是物理學家，甚至ē-tàng kā 所有ê現象，ùi上小 ê Q子（qoark）到上大ê宇宙，ùi咱所知上早ê時間 （宇宙出世）到上尾ê時間（宇宙結束)，用一條tn̂g-tn̂g ê 數學公式表現出--來......Che 敢m̄是一个奇蹟？物理ê世界iáu有一个你想bē到ê奇蹟。自然ê現實（reality）kap咱日常感官ê經驗其實無一定一致，甚至對反。親像時間受加速ē變慢，親像光（ light ）同時是波動（ wave）也是質粒 （ particle），一粒光子（photon ）同時存在tī 無仝 ê所在（localization）......種種奇巧ê量子力學（qoantam mechanic）ê世界， 你無法度想像。不過請你ē記--得，che m̄是自然界ê魔術，che是物理基本ê現實。 經過科學ê目睭chiah有法度經驗，瞭解 ê 現實。你ē進一步問，chia ê基本規則是按怎來--ê？Che咱 chín無答案，或者是完全靠機會（random chance），或者是人類知識範圍以外，永遠 bē-tàng 回答 ê 問題。總--是物理 ê世界允准咱看lú chē，親像一个thǹg半光ê美女，lú hō͘咱愛 beh看 lú chē，感覺神密，敬畏， 美麗，提昇咱ê心靈，甚至崇拜ê宗教感。

古早古早，Ataya tòa ê所在，有一工火燒山，連燒幾若暝日，範勢非常危急。樹林是鳥隻、野獸ê徛家，內面有誠濟食物，樹林、野草若是燒了了，m̄但無thang歇岫，mā無thang揣食，嚴重威脅著in ê討食生存。顧山頭安全ê山神，趕緊召集所有飛鳥野獸ê頭人，開會決定搶救樹林火災辦法，呼籲逐家著同心協力，為著逐家安全活命，一定愛認真來拍火，m̄-thang自私驚死，kan-nā知影保護家己，有「日頭赤iāⁿ-iāⁿ，隨人顧性命」ê自私心理，按呢咱ê家鄉chiah-bē hō͘無情ê大火，燒kah孤khu̍t變成無生命力ê火燒埔。雖然山神緊急調集，總是自私本成to̍h是動物ê本性，閣再講，大部分ê動物生成to̍h是驚火，看著chiah-ni̍h炎ê大火災，逐家攏mā驚kah phi̍h-phi̍h-chhoah gī-gī-chùn，啥物同心協力，啥物坐仝船載--ê，lóng mā bē記得了了，隨ê四散逃命，soah真正有影「日頭赤iāⁿ-iāⁿ ，隨人顧性命」相爭逃命，為著家己ê安全，無人願意冒險去拍火，平時上gâu展伊gâu走ê兔á，chit-pái真正走第一，m̄認輸ê hit隻龜mā tòe後壁kho̍k-kho̍k-爬，飛鼠是ná飛ná走，m̄敢越頭看，恐驚會去hō͘火舌nā--tio̍h變niáu鼠á巴，烏鴉á是驚kah險á滲尿，kan-nā會曉ah ah ah ah.一直吼無歇，hit種恐怖，和溪谷水內ê魚蝦水族，攏m̄敢giâ 頭匿匿綴水底去。Chit ê時陣，kan-nā紅喙畢á族留--落來，in無驚惶，心情鎮靜，有計畫有秩序，開始動員剩落來ê族群，按照山神ê指示來進行phah火ê工課，有ê開防火巷，chiah-bē hō͘火災繼續湠開；有ê利用in ê雙腳kah嘴pe，kā to̍h火ê樹枝遏斷，mài hō͘閣再to̍h--落去，因為in逐家m̄驚艱苦，無惜性命扑拼拍火，最後chiah kā火扑hoa去。Tī扑火救災ê過程中間，紅喙畢á ê族群出上濟力，siāng-kài phah-piàⁿ m̄驚死，拚命phah火，soah hō͘火舌nā kah歸身軀全是傷痕，嘴pe kah兩支腳骨燒kah紅kì-kì，其他ê羽毛mā hō͘火燻燻kah烏sô-sô，tō是親像咱chit-má看著--ê chit款模樣，che tō是紅喙畢á號名ê因由。因為紅喙畢á in ê出生入死，勇敢phah火，chiah kā一場可怕ê樹林大火消滅，保全逐家倚靠活命ê家園。山神為著感謝紅喙畢á冒險phah火ê精神，tī慶功賞賜ê同時，mā 加添in「phah火鳥」ê美名，閣hō͘ in ê囝孫，世世代代攏kah in ê祖先仝款，嘴pe紅紅，雙腳紅紅，配合歸身軀烏金烏金ê羽毛，非常美麗。紅喙畢á「phah火鳥」ê好名聲自按呢流傳到chit-kú。

用手機仔hip相做記錄，是真四常ê代誌，
我mā有足chē相片想欲kap你分享。
   
看著厝lih彼隻黃毛ê老狗，覆tī thô͘-kha tuh-ku，
隨想著i 艱苦ê時，會四界去chhōe草藥仔醫治家己。
Lín tau ê狗若艱苦，敢是會chhōa去予醫生看？
   
看著阿母jiâu-phé-phé ê笑面，
隨想著i總是為囝兒序細tih操勞。
Lí敢有替lín阿母hip一張súi-súi ê相片？
     
看著bē赴khàm，soah予大雨ak kah澹糊糊ê粟仔，
隨想著割稻仔ê chhiah-ia̍h，曝粟ê辛苦。
你敢bat去田lih做穡？
   
看著m̄-koán按怎算，lóng算bē清楚ê雞鴨，
隨想著phah無去ê彼隻鴨母，害我hō͘阿母罵kah臭頭。
你敢bat算清楚一大陣行來行去ê頭牲仔，lóng總有幾隻？
     
看著豬牢lih kōⁿ-kōⁿ-kiò爭beh食奶ê豬仔囝，
隨想著秤大豬ê niû-á足大枝，毋知khǹg去 tó-ūi？
你敢bat抱過細隻koh古錐ê豬仔囝？
     
看著放學轉來hō͘火雞逐kah走無路ê我，
隨想著nái會lóng無人來救我？
你敢bat聽過火雞ku-lu ku-lu ê叫聲？
     
看著iau-sâi ê家己，kā猶在欉ê菝仔咬一喙，講這粒是我ê，
隨想著彼粒咬過ê菝仔，我nái會無食著？
你敢bat去挽過在欉ê果子仔？
     
看著透早起來那剝茭白筍箬那tuh-ku ê兩姊妹仔，
隨想著割茭白筍ê阿母應該逐工lóng睏無飽。
你敢知影茭白筍愛種tī lòm thô͘--lih？
     
看著theⁿ tī眠床頂蹺跤、pûn phín-á ê阿爸，
隨想著i tī天頂毋知過了好無？
你敢知影lín阿爸會做啥款gī-niū？
     
看著hō͘風吹kah東倒西歪ê電視篙仔，
隨想著史豔文kap ha̍h-bé兩齒，in兩人敢mā會變老？
你敢有tih看闢靂布袋戲？
     
看著厝lih khǹg鼎鍋仔tih sîn水，tō知影外口leh落大雨，
隨想著細漢tòa ê塗埆厝、紅瓦厝，chit-má lóng消失ah。
你是tòa大樓a̍h-sī透天--ê？
   
看著褪赤跤踏鹹菜ê囡仔phí，tō知影是kôaⁿ-sih-sih ê十二月天，
隨想著煎kah赤赤kauh鹹菜ê甜粿，tō強beh流喙瀾。
你敢知影koah-chhài kap鹹菜是kâng一款菜蔬？
     
看著khau豆餅ê阿姊、剁豬菜ê小妹，那做那耍那開講，
隨想著足久無kah阿姊相chhōe，毋知i過了好無？
你敢bat kap兄弟姊妹那做工課那答喙鼓？
     
看著囡仔phí學大人leh疊草堆，sian疊mā bē好勢，
隨想著埃及ê金字塔是gōa-chē人ê拍拚？
你敢bat耍過用柴角仔疊金字塔ê桌頂耍？
     
看著覆tī田lih挲草ê阿爸，
隨想著相放伴ê叔伯親情。
你敢bat kap同學互相tàu-saⁿ-kāng，完成一項tāi-chì？
     
看著hông踢kah遠遠ê銅管仔tī thô͘-kha輾輾kô，
隨想著紅天赤日頭耍kah汗流sàm滴ê大細漢囡仔。
你敢bat tī歇睏日kap隔壁ê囡仔鬥陣耍？
     
看著the̍h畚箕tī水溝仔撈魚仔ê阿兄，
隨想著chìⁿ kah芳芳酥酥ê大肚魚仔。
食會著chìⁿ溪魚仔？
     
看著白翎鷥kap水牛leh話sian，
隨想著隔壁彼ê看牛仔hông刊tī報紙，實在真chhia-iāⁿ。
你敢bat騎牛a̍h-sī坐過牛車？ 
犁田整地的農夫與白鷺鷥。圖／郭文宏看著厝尾頂彼枝hō͘風颱拍斷去ê煙筒管，
隨想著彼盤bē赴食ê鰇魚炒芹菜。
你敢知影走風颱是真驚人？
       
看著門口發kah ōng-ōng súi-súi ê薄荷草，
隨想著一直開冰箱等欲食薄荷冰ê向望。
你敢bat家己做過枝仔冰？
       
看著beh tng鱔魚soah tng著雨傘節ê兄妹仔，
隨想著蛇ê價數比魚仔較好，意外ê收成有夠歡喜。
你敢bat去魚埤仔釣過魚？
       
看著一陣囡仔面仔紅記記，家己起火leh烘筍龜，
隨想著跤hông縛線sian飛tō飛bē遠ê金龜。
你敢bat飼過鹿角龜？
       
看著兩隻雞thûn仔tī樹仔kha搶食杜蚓，
隨想著我mā bat kap阿姊相搶beh食枝仔冰。
你敢bat kap兄弟姊妹公家食一枝冰？
     
看著水牛tī gû-ūn-khut-á浸涼，
隨想著一陣看牛囡仔褪腹thè leh拍phōng泅。
你會曉泅水，是教練教ê a̍h -sī家己看樣學樣？
     
看著草埔仔滿世界lóng紅丟丟ê刺波，
隨想著路邊ê o͘-nih-nái-á mā足甜足好食。
你敢bat食過野生ê果子？
       
看著hō͘風吹kah si-si-soāiⁿ-soāiⁿ ê竹林，
隨想著彼隻跛跤ê鴨母，毋知khê tī遐外久ah？
你敢bat聽過竹林，hō͘風微微仔吹過ê聲？
     
看著彼間àm-sàm ê破厝tháng仔，
隨想著五ê假好膽ê囡仔，相招去chhōe鬼ê笑詼代。
你敢bat kap人相輸，去做寡譀古代？
     
看著五米路頂來來去去ê客運，
隨想著阿公總是講beh坐車，去看電火柱走相逐。
你坐車ê時敢bat注意看窗仔外ê景緻？
     
kā相簿合起來，看鏡內底ê家己，ká-ná看著面圓圓頭鬃短短ê囡仔時。
你ê頭毛型是啥物款leh？
敢會使kap我分享你ê相片？
Khah早kap chit-má，過去kap現代，你khah佮意tó一款？

50歲以後ê日子kám無春天？50歲以後ê人生kám定著會只chhun後悔kap怨慼？假使人生每一工攏是獨一無二ê，按呢50歲以後ê青春kám有可能koh一擺創造lé-táu ê性命？滾耍笑ê性命藍圖hō͘家己袂記得原本ê模樣，袂記得為家己活，袂記得好好á照顧家己。一路為著欲做一个hō͘人o-ló ê人，kā家己ê聲音放水流，為著欲符合社會標準kap眼光，做kah所有ê人仝款ê代誌上妥當。ná會知，年久月深彼ê所相信ê穩當soah hō͘家己變做無主裁ê chúi-phiô，tī性命ê溪流愈pha愈遠，一--个無張持已經離家己ná來ná遠。恬恬看過去遐ê鹹酸苦澀，每一味攏是性命真實ê記錄。Tī短暫ê人生毋管過程留駐落--來--ê是受氣、傷心抑是怨恨……，遮ê過去雖罔無法度重頭來卻是人生下半場上好ê肥料，因端一个捌經歷過疼ê人，上知影按怎治療空喙；bat食過苦ê koh較理解食苦當做食補ê道理。每一个人來到世間攏是一擺「心」ê旅行，這kan-nā有使用權ê性命，行到半ló老會是啥款ê風景；期待展開啥物新ê人生，覺醒是創造ê關鍵。Kan-nā一擺ê人生欲按怎開出美麗ê花蕊，是一種kā心揣--轉--來看顧家己ê藝術；mā是體悟束縛ê智慧。Só͘-pái人生戰場五花十色ê鎖枷是chng-thāⁿ儼硬ê勇氣，koh一擺走揣家己ê行動是活出幸福ê數想。50以後用開闊ê心行出罩濛ê框殼，定著會hō͘性命展現顯目ê華彩。

咱人ta̍k瞑做夢, m̄-kú khah常是精神tō bē記得了了. 最近一个夢, 精神了, 夢--裡ê代誌, 對話, 景緻...前前後後清清楚楚, 實實在在, bē輸是tú-chiah ùi hit个現實ê世界轉來這个現實, m̄是做夢.我行來到一叢大樹腳. 大枝樹oe下面吊一pak圖, 差不多普通ê電視hiah大面. 彩色粉筆畫--ê, 真 súi koh 真熟似. Kā看, 原來是台灣南部hit 个草地小所在麻豆ê景緻. 我ê故鄉ê田園, 熱--人ê黃昏. 一大片金色ê稻á. Hn̄g-hn̄g 一chōa糖廠ê小火車 teh走, 一節一節, 甘蔗thūn tīⁿ-tīⁿ. 詳細kā看, 上下面角角á一chōa幼字. 霧霧讀無. 可能是這張圖ê名或者畫ê人名. 看--起-來真成我ê朋友林心智先生ê形體.Lú看lú愛, chiah- ni̍h溫暖親切. 心內想, 這張圖若是我 ê, ta̍k日陪我做伴, 敢m̄是真好？Tú好一个查埔人行óa--來, 30 thóng歲, 做工人hit款. 伊講這pak圖是咱麻豆一个畫家, 專工畫hō͘ 咱麻豆一个台獨運動ê先輩. 伊比大樹koh過--去hit間大厝, 三層樓, 綠色ê厝殼, 講：「這pak圖本來是這間美術博物館ê. Chit-má是我ê.」我看hit間大樓, tō是我以前tī 加拿大tòa ê厝, ná ē變做美術博物館？伊講這張圖伊beh賣, 開價美金四萬二千kho͘.可惜bē赴kā買tō精神--a. 醒--起-來透早三點三十分. 一時soah bē曉分, iáu tī 夢--裡, á是轉來tī 另外 一个現實. Tī我人生ê黃昏, 真福氣夢這个夢. 我ê兩個故鄉, 台灣kap加拿大, 夢做一伙. 看tio̍h這pak súi圖, 永遠記tī頭殼內. 敢是ùi另外一个平行ê宇宙（parallel universe）送--來 ê信號？ 或者是親像阮麻豆ê鄉親文夏先生唱ê歌, 黃昏ê故鄉teh叫我--leh？

台灣是一个海洋國家，目睭看全世界。自來台灣人愛出去外國留學，日本時代去日本，60 年代去美國。經濟發展了後，有一站時行送gín-á 去美國、加拿大留學讀中學，叫做小留學生。因為lóng猶幼齒，父母 bē放心，所以真濟有大人陪in來留學，tòa做伙照顧。多倫多有一位同鄉，人叫伊阿玉姊，tō是hit-ê時陣陪in後生來留學 --ê。In翁留tī台灣hōaⁿ生理，nn̄g所在來來去去，叫做「太空人」。無外久，有一pái一位同鄉kap伊講閒話，講伊一个好朋友tī 台灣，最近kap一个生理人結婚，對伊外號tú 外好。講來講去，才知影原來tō是in翁tī台灣偷chhōa 細姨！Kap 翁切了後，家己一个tī chia 也beh 顧kiáⁿ，也著趁錢飼家己飼kiáⁿ。開始做房地產，真成功、趁真chē錢。Tī 北pêng 湖邊有一間別莊，定定請同鄉去chhit-thô。後來in翁著癌，台灣 ê細姨無beh 顧。伊tō 請in翁來多倫多，kā 伊照顧。In翁過身了， 細姨tī 台灣落魄，伊mā  kā請來chia tòa；總是 bē 慣勢，無外久tō koh轉去台灣。有人 暗靜笑伊 gōng，問伊 thài chiah 有量？伊笑笑á 應：「 總是一點情lah.....」翁某一點情，猶 ē-tàng 理解。總是像阿玉姊這款台灣阿母，giám-ngē 、擔當、智慧、、、攏總幾點情？敢算ē chiâu 了？

1950, 60 年代 ê台灣 kap chit-má 比較--起-來，是一个真散鄉ê所在。讀台大ê時tòa學生宿舍，tī 宿舍餐廳包食。Ta̍k日早頓食ám-bê，配一角豆乳ia̍h是一tè 蔭瓜 á，兼差不多 20 外粒sòa 鹽ê土豆。Ám-bê煮kah水水水，bē止iau。無幾粒米攏沉tī桶底；所以阮慣勢用khat bê ê hāu-siâ-á lā桶底 ko͘ 米。有一擺，一个學生ko͘ tio̍h 一hāu-siâ重重。叫是好空ko͘  tio̍h一khok米。歡喜kā gia̍h--起-來，圓圓一粒鮑魚chhéng！洗鼎ê棕chhéng！M̄知 beh 笑ia̍h是beh受氣。一月日加菜一擺，大家真期待，bē 輸等過年。加菜khah常是一粒滷nn̄g，ia̍h是一  tè 肥豬肉，頂面一iân 皮，中央一chōa sán肉。罕罕有時轉來厝hioh假，過年，坐上俗ê火車（叫做慢車）ùi台北到台南 10 點外鐘，ta̍k站停。車頂pak肚iau mā m̄甘買便當來食！Thōng到厝，iau koh thiám，一工了--去 ah.總--是阮hit時上蓋散鄉--ê m̄是食，m̄是穿。是頭殼內 ê物件，空空無社會常識、無知識，特別是台灣ê知識！學校內教--ê攏是中國臭phú 無路用ê古董：文言文13孔子、黃帝堯舜 ê hàm-kó͘……。規日攏teh死背chia ê物！不管文學、地理、歷史無半項台灣 ê。 M̄-kú上蓋嚴重 ê 散赤是無做人ê尊嚴自信。Tī hit 个外來政權戒嚴令時代，阮頭殼內 m̄-nā散鄉，而且chiⁿ 足chē 無路用 ê pùn-sò。不過阮hit陣有一項物真豐富：親成朋友、厝邊隔壁 ê人情，台灣人樸實忠厚溫暖ê人情。 另外mā iáu有草地清氣ê環境。

手不離三寶
Tshiú put lî sam pó【暗示】愛不釋手。【註解】三寶：小孩子喜歡的玩具。小孩子對喜愛的玩具不離手。【例句】自從小林喜歡上攝影後，外出總愛帶照相機出去，爸媽都說他「手不離三寶」，好像沒有照相機，便不能出門。事實也是如此，全家人要去台北世貿參觀漫畫展，車子到了林口，小林才想到忘記帶照相機，下交流道轉回頭，從中壢到台北，一路走了快三個鐘頭。手抱孩兒，才想著父母時
Tshiú phō hâi-jî，tsiah siūⁿ-tio̍h pē-bó sî【暗示】要親身經歷才知道難處。【註解】當手中抱著嬰兒時，才知道身為父母是怎樣的辛苦勞碌。【例句】 老實說，我的朋友炳坤，因為是獨生子，嬌生慣養、養尊處優，還對父母頤指氣使，大家都看不下去，可是是人家家內事，別人也不便說些什麼。沒想到有了孩子後，他對於父母的態度，卻180度的改變，跟老人家說話語氣溫和，不像以前那樣大聲小聲，伯母跟我說：「每個年輕人大都這樣，『手抱孩兒，才想著父母時』，沒做過父母親，哪知道老人家的辛苦。」

Michihluh sàng!咱有這个日頭花園á ài感謝你。頭一擺來就愛tioh這个園á！園á大約有4分，徛家活動區kap種作區各佔一半。我平時上班教台語較chió ū時間通蹛tī chia，chit-má tú-tio̍h武漢肺炎，教育部延長寒假koh鼓勵人盡量mài出門，soah有幾工á假日通來chia蹛，感覺chiok感恩。感恩會當kā憂心化做穩心，tī遮渡過武漢肺炎來擾亂ê春天。Hiâⁿ火是寒天--人上溫暖ê代誌。火點to̍h了後kā大kho͘柴lok tī火爐內底，  hō͘勻勻仔燒，m̄-koh ài斟酌維持這pha火mài hoa--去。坐tī火爐仔邊phah電腦感覺chiok溫暖，聽鳥仔聲，風吹樹葉á ê聲，三不五時á聽著雞啼，狗吠，有時koh聽著鳥鼠tī天篷走sio-jiok ê聲。會當按呢安然自在tī田園生活實在足有福氣lah。Hiâⁿ火予我想起做台語ê心情，beh維持一pha火mài hoa--去，mā ài有一點á功夫。Michihluh sàng!會記得咱tú熟似ê時就有約束欲做台語志工，你講咱mài虛華，ài像tēng柴按呢才燒會久。這句話予我足感動，後來你真正和我thīn頭做。你總是講：「時勢遮爾bái，咱做ê事工就是顧這pha台語火mài hō͘ hoa--去，thèng候gâu ê人koh來kā火hùn予較大pha--leh」。無毋著，ài用心，台語火才顧會好勢，我就是揀柴抾柴搧風點火ê人。我ài足瞭解無仝柴質應該ài用tī啥物無仝ê時機，hō͘逐tè柴lóng有路用--tio̍h。先來講起火，一開始需要一張舊報紙，用laih-tah khiat予著火，輕輕á kā hē 佇爐á底，才添chi̍t堆á幼柴á枝，iah是phàⁿ柴會較好燃。等火勻--起來就添中範ê柴á枝。有時á拄著火無夠炎，我ē in 1把柴-in kā chiⁿ--入去，確定火旺--起來ah，才hiaⁿh較有擋頭ê大箍柴來燒，若無, 火liam-mi就koh hoa--去ah。這過程kap燒台語火仝款；我開班教台語kap人盤nóa，是hit張舊報紙。用台灣話做laih-tah khiat予to̍h火。對學員上課ùi無台語意識講到粗淺瞭解台文處境，算是添chi̍t堆á幼椏ê柴á枝來試看會to̍h--無? Chhōa人來參加台文活動hō͘人認捌台文世界，就是in hit把柴-in。Koh來鼓勵讀寫台文刊物，設立台語老師做目標，帶動參加台語認證，這就若像添中範ê柴á枝，這个時陣火開始有固定ê溫度ah。接續就是ài做大決定選擇路線，因為beh kap人相kēng嘛ài有三兩步七ah！一定ài成就家己，就親像hiaⁿh有擋頭ê大箍柴來燒；我會鼓勵人進修、讀台文研究所、讀台文博士準備做台文所教授。有機會就引chhōa gâu-lâng跟隨台文教授頭人學習，做伙相就。Hi-bāng in ū機會倚近台語團體ná服務ná發揮能力煉功夫。台語火需要台語人共同ê熱度sio-kēng，阮tī點火to̍h火kap維持1 pha火mài hoa--去ê過程中，看見逐塊柴ê路用。阮隨時準備1 ki laih-tah kap 1張舊報紙，無論幼椏柴á枝、草in、中範ê柴á枝、大箍柴，只要入火爐，提供伊 ê 熱度，這pha 火tō ē-tàng 延續。Michihluh sàng! 感謝阿立祖hō͘咱tī tú好ê時間熟似，有機會kā熱度貢獻hō͘台語這pha火。逐擺欲離開園仔ê時，咱做伙kā阿立祖所講的話我lóng記tiâu-tiâu，Ùi 228到中國肺炎，災難中感謝你陪伴維持這pha火mài hoa去，咱繼續~愛台灣，搶救台語~。

厝內niáu鼠仔幾若岫。主人mo͘h一隻貓仔轉來boeh咬niáu鼠。貓仔看著細隻niáu鼠就boeh掠。一下chhun kha-jiáu就掠一隻。雄雄影著壁角一隻較大隻。貓仔趕緊挕捒細隻，斡一下角，換boeh掠大隻。大隻勼入去壁縫bih，仝時陣戶橂跤傱出兩三隻leh走相逐。貓仔chia逐hia相，看kah目睭起煙暈。逐kah跤痠、phēⁿ-phēⁿ喘。三心兩意，m̄知boeh掠toh一隻。等伊心思hōaⁿ-tiāⁿ，niáu鼠已經bih到無看見影。啟示：掠龜走鱉。

有天星ê所在就有伊
伊是東方ê夜明珠
M̄是新婦仔囝夜明珠la̍k tī習皇帝ê手頭
Soah hiông-hiông bùn血
血水phùn tī烏警ê身軀頂
烏警仝款心肝掠坦橫
先強姦chiah thūn海
Hām銃子mā khiām--起來
大樓kha lóng是陳文成ê形影
烏警講he lóng無他殺ê嫌疑東方ê Hollywood
香港舞台tng teh poaⁿ1947年台灣228 ê悲劇
民主hām獨裁ê距離無遠
Kan-taⁿ差一張選票
獨裁者禁止人民卦喙罨
烏警soah家己khàm頭khàm面
Kō͘胡椒水、催淚彈hām銃子對付
Gia̍h雨傘ê人民雨傘teh遮民主ê ǹg-bāng
喙罨teh顧自由ê芳味
銃子chǹg thàng人民ê肉体
Thàng bē過in ê決心
天公伯à mā khiā tī香港chit pêng
送hō͘北京政權「武漢肺炎」有天星ê所在就有伊
伊是天頂上súi hit粒星

現代社會注重多元智能。無論教育、經濟、文化，各階層攏chiok chhiau-hoa koh鬧熱滾滾。真符合聯合國文化多樣性宣言ê主張。M̄-koh台灣怪事實在有夠濟。Piān-nā講tio̍h多元語言，焦點soah攏是英語、德語、西班牙語、日語、越南語等等，完全排除在地母語。奇怪--lah！台灣人ná會無理解母語是自信ê基石？母語是財產，咱家己ê母語財一定ài家己顧！Goán ūi-tio̍h辦台語營，去交涉坐船參觀ê代誌。因為是台語團體ê活動，所以要求船頂解說員講台語。櫃檯小姐soah用真憢疑ê口氣問講：「Lín是ùi tó位來--ê？Ná會一定ài講台語--leh？Chit-má kám m̄是lóng teh講『國語』--ah？Goán船頂解說員是無法度全部用台語講--喔！」後--來in ê主管出來解說講in ê導覽員有多語言ê能力。In會曉講英語、日語。In ê台語khah bē輾轉--neh。台灣導覽員tī家己ê土地展外語gâu，tō kan-taⁿ bē-hiáu全程講台語?奇怪--lah！In ná會無智覺家己ê語言會死tī家己ê土地--leh！有一擺來到廟寺參觀在地掠漁á人提供ê古早物。Tī參觀ê時看tio̍h櫥仔內底，文物件頂面所貼ê怪漢字。He字是腦海內chhiau-chhōe bē-tio̍h--ê彼款，攏讀bē出--來。致使展示kap文化傳承ê意義，tī聲音化做文字ê過程中，kā傳達ê母語源頭chhoah斷--去-ah。Goán kā廟寺講羅馬字ê重要，請in上好tī文物件頂面加註羅馬字。In sûi ìn講：「有--ah！Goán有國際化ê思考。Goán ê籤詩lóng有英文、日文版--喔！」奇怪--lah！In ná會無理解展示用羅馬字才是世界通行ê文字--leh！過年前goán tī三鳳宮排擔chhui-sak羅馬字春聯。有人興chhih-chhih行óa--來，chhùi koh ná hoah講：「Ŏa！英語mā會使寫門聯--喔！Chiok心適--neh！」Gún kā解說講che是台語白話字，m̄是英語--喔！In soah面色改變，越頭tō走--去-ah！奇怪--lah！In ná會無了解羅馬字寫台語已經百外年--ah！Chit-má有真chē人關心公平正義ê議題。講bē-sái輕視人ê母語，建議人m̄好叫客人á。講「á」是輕視ê意思，ài叫「客人」chiah tio̍h。基本上我會支持「尊重--人」這个看法。M̄-koh有人beh堅持kā台語講做「閩南語」。Kám有「尊重--人」？Tng lán用心計較leh講人權kap尊重ê時，焦點lóng是「客語、原住民語」chiah-ê少數民族。台語人攏無人權kap尊重。Soah隨在人用Ho̍h-lo̍h人、閩南人，chiah-ê輕視ê名稱。奇怪--lah！In無了解若用羅馬字寫台語、Hak-fa、Tayal、Amis，án-ne攏bē相犯！9月15 goán參觀小林大武壠ê平埔夜祭。He牽曲ê聲kā我ê心bán-tiâu--leh。Mā看tio̍h有囡仔出現，歡喜傳承有向望。M̄-koh台灣人代代傳承ê旋律，kám有照天理？平埔夜祭主持人講『向水』，無講「hiàng-chúi」。講『公廨』，無講「kong-kài」。Haih！實在真可惜--lah！母語是族群ê靈魂。台灣魂beh ná會tī華語安定--leh？奇怪--lah！In ná會無了解語言是文化ê肥底--neh！

黑面琵鷺也算是台灣的國寶鳥之一，其優雅的身影常是愛鳥族追逐的對象，一般民眾也對它越來越有興趣。大家漸漸知道它的台語名字唸做o͘-bīn-lā-poe，可是漢字怎麼寫，大都就不知道了。有人寫「烏面橈杯」，有人寫「烏面撓杯」，有人寫「烏面撓桮」，有人寫「烏面撓篦」，教育部字典則用「烏面抐桮」，大體上都在強調其黑色的長嘴像二片木片在水裡攪動捉魚。「杯」、「桮」、「篦」，是指木片或竹片；「橈」、「撓」、「抐」，是指在水中攪動的動作。選用這些字固然有其所指，但我總覺得怪怪的。首先，從上面這些名字看來，你不會聯想到它是指鳥類，更無法去想像它優雅的身影，大部分人反會以為它是甚麼杯子？ 甚麼用具？教育部用「抐」，更是自己造字，若不是電腦高手，可能打不出這個字，在這電腦時代，要如何讓它被普遍接受流傳？很難！這是一種國寶鳥，應該有一個適當的名字才能配得起它那讓人喜愛的優雅身影，同樣的發音，寫「黑面獵飛」，你認為如何？

相信逐个對這句「母語轉去厝家己學就好」無生份。2018年高雄市長選舉、2019年香港反送中事件、2020年台灣總統選舉、中國武漢肺炎病毒擴散等等，sio連紲ê末世苦毒。佳哉終其尾台灣是交託tī屬台灣心ê人來顧守。對外，咱台灣人無辜負世界ê ǹg-bāng，無漏氣，頭taⁿ會起來。對內，咱成功大學開辦20冬ê台文所mā tī 2020年交託hō͘蔣為文教授做所長。是咱台灣意識、台灣話新局勢ê好天年。一个國家ê民族意識建立tī伊ê語言、文化、歷史頂面，欠缺一項攏bē-sái。Koh台灣有保留古南島民族豐富ê古語特徵。這款軟勢koh無法度thàn大錢ê語言文化經濟的確hông疏忽。M̄-koh一旦開喙講話，卻是上緊ê分辨系統。所以咱著用心經營這款無污染koh bē破壞環境ê語言投資。日本人講日語、越南人講越南語、ō…ah台灣人講啥物語？中央研究院院士李壬癸tī 2011年著作，《台灣南島民族ê族群kap遷徙》明確講「南島語言是多音節語音系統ê語言」。Beh用國人慣用ê注音符號來書寫、記錄南島語言，上大ê缺點是無正確、無法度分辨重要ê語音差異。當然符號無夠用，系統mā是一个大問題。注音符號kan-na適合書寫音節、結構簡單ê單音語言，像漢語。注音符號極無適合用來書寫台灣ê南島語，包括台語。Nā án-ne，用sáⁿ寫上適合？羅馬字書寫上適合，超過漢字a̍h-sī kana。注音符號是國民黨佔領台灣以後，禁止咱使用羅馬字chiah另外新創ê符號。注音符號kap漢字這兩領衫m̄-nā對台語無合軀，koh烏白創符號。只是增加無方便、拍字困難、印刷麻煩niâ。對長期教育來講，使用羅馬字來書寫台語，甚至南島語ê優點，絕對khah贏面--ê。因為：
1. 記音上精確
2. 符號上少，台語23音niâ
3. 印刷方便
4. 辭典編排上方便
5. chhiau-chhōe資料上緊羅馬字是400冬前歐洲人來台灣使用ê字。荷蘭人教Siraya拼音、書寫家己ê母語，koh沿用寫番仔契。甚至日語發行ê《民俗台灣》mā koh有保留使用。顛倒清國時期用漢字記錄ê南島歌詞，無人會曉唱，koh m̄知意思。母語教育實行已經20冬。是按怎無啥物有效ê改善kap成果？關鍵tī in chiah-ê人攏是讀統治者的漢語大漢--ê。In獨尊漢字、排斥異己，koh對母語實行pìⁿ鬼pìⁿ怪、恐嚇、煽動、抹烏，不時leh cháⁿ本土語ê跤筋。因為in陷落tī第一代勉強呆、第二代穩定呆、第三代自然呆ê洗腦教育羅網。Hō͘囡仔出世自然認為家己ê母語是華語ê族群消滅計劃中。講母語是基本ê人權，是家庭親密ê對話、延續家族香火ê工具、是台灣土地本有bē-tàng hông代替ê語言。起造對母語ê環境，逐人攏有責任。母語環境做伙tîⁿ，牽教o-ló教囝兒。
聽講讀寫愛堅持，日常使用進步緊。
語言文化攏重視，母語資產thàn大錢。
起動台灣好天年，khiā起世界ê地位。

幾冬前tī客廳看電視。節目做到一个坎站，拄好tī歌星teh換表演服裝ê時，電視螢幕出現一个信息，是teh講有人認為台客真sông，講台語是無水準--ê。M̄-koh暗會ê製作單位講，台客m̄是sông-piah-piah--ê，是pha-lí phá-lih--ê，是代表漂撇ê台灣精神。講台語是高水準--ê。當我看到chia ê時，心內嶄然仔認同製作單位ê觀點。紲--落去隔工透早koh tī新聞媒體頂面看著全國上蓋美麗ê士官長，攑 mài-khuh ǹg逐家大聲講，咱ê總統馬英九chit-má 就tng teh落台--ah。雖bóng是一个口誤，總是hō͘逐个聽--著，心內 khi-mó͘-chih 煞一直giang--起來。因為這句話 kám m̄是真bû-ta-ôa講出hiàng時所有台灣人ê心聲？M̄-koh hiàng-sî馬英九ê民調kan-na 9 pha，嘛是激phiâⁿ-phiâⁿ m̄願落台。總是這句話就ē-tàng chiâⁿ做是送hō͘所有台灣人上好ê新年禮物。會記得細漢讀冊ê時，當時ê新聞局長宋--ê有規定所有軍公教ê機構攏愛講華語。連阮tī學校讀冊，囡仔嘛愛講華語。總是阮有幾个仔較 má-chih--ê攏會私底下偷偷仔講台語。M̄-koh愛真細膩。若無，hō͘班上hit ê chhiah-pê-pê ê死查某鬼仔登記--tio̍h，著愛hō͘老師處罰。真正是蹧躂咱所有ê台灣囡仔thiám-thiám。有一擺我ê阿母來學校揣--我，我kap阿母講台語嘛hō͘人檢舉。因為án-ne hông登記--過，真正是衰甲lak phí-á。Tī hit當時仔ē-tàng 講家己愛講ê母語是jōa-nī幸福--ê。Hit款ê心情是chit-má ê少年囡仔無法度體會會tio̍h--ê。隨著社會民主化ê變遷，有一寡政治佬仔，為著beh騙咱下港人ê選票，ho̍k-tò beh學講in認為chiâⁿ sông koh chiâⁿ無水準ê台語。一開喙就講bē輾轉ê台語，講甲喙角全波，hō͘人一聽就知影是beh來騙咱台灣人ê寶貴ê選票--ê。總是嘛有一寡仔頭殼khōng lâm-á-khóng ê人hō͘ in騙--去，抑是為著淡薄仔金錢出賣家己ê選票。就án-ne造成原底穿tī塗跤teh la̍p ê鞋仔，煞變chiâⁿ tī半空中飛。就koh sńg-tn̄g咱勞工所納ê稅金去買網仔來sîn。Kám m̄知咱人民橐袋仔tē磅子，逐口灶kiông-beh吊鼎--ah！就親像古早人講--ê，天地顛倒péng--ah。若無，鞋仔khah ē tī半空中teh飛--leh？台灣人講台語原底就是天公地道ê代誌。Tī以前阮做khang-khoè ê時，逐个司機lóng tī無線電頂頭攏嘛用台語 teh連絡。有一半个仔tī眷村大漢ê司機嘛攏tòe阮講台語。雖bóng m̄是chiâⁿ輾轉，總是阮嘛聽有in講ê意思。有一工ê暗頭仔，調度人員tō tī無線電頂頭kā一个司機講，你這chōa走完tō ē-tàng先下班--ah。Hit个司機tō應講：「多謝！若án-ne我『sian nâi cháu』。」我是台語人，有受過台語專門ê訓練。耳空有較利--小khóa仔，聽甲chiâⁿ清楚。伊ê意思是beh講：「勞力，我先來走。」有人雄雄聽無意思tō teh講：「無人beh看--lah。若是媠姑娘仔beh『sian nâi cháu』一定chiâⁿ chē人beh看。」有tó一隻鳥仔bē食臊！Kiám-chhái連唸阿彌陀佛ê人嘛擋bē牢。總是我認為伊有認同咱ê母語，koh beh學講文雅ê台語。這款ê精神tō值得咱kā伊鼓勵kap o-ló。因為講文雅ê台語，這嘛是一款愛台灣ê表現。Chit-má有真濟囡仔bē曉講咱ê母語，甚至hām聽to聽無意思。這就是受外來政權洗腦所造成--ê。希望咱逐家ē-tàng盡心盡力來sak咱ê母語。對家己ê家庭做起，hō͘咱ê下一代攏習慣用母語來溝通。因為母語是上帝賞賜咱番薯仔囝一个真媠koh chiâⁿ好聽ê禮物。願咱sông koh有力ê番薯仔囝ē-tàng早一日出頭天。

今(2019)年5--月去成功大學參加台灣羅馬字協會辦ê羅馬字文化節。我the̍h著第二名，真歡喜！另外koh拄著1項代誌，值得咱來思考kap討論。彼工ê白話字比賽是鬧熱kún-kún。有bōe少囡仔mā來參加，siōng細漢--ê chiah國小1年niâ！這是chiâⁿ好ê代誌。台灣母語若beh thn̂g-thòaⁿ--落去，beh一代傳過一代，有少年人kap囡仔肯beh學習是kài要緊--ê。咱ê台語是chiok súi ê語言，是咱ê寶貝。台灣人若無意識--著，真正會害著後一代--neh！講到chia，我sòa--落來beh kap lín分享羅馬字ê重要性。羅馬字就是abc，全世界超過一半ê人lóng teh使用。Tī咱台灣siōng重要ê羅馬字資產就是使用歷史超過150年ê白話字（Pe̍h-ōe-jī）。白話字是保存台灣歷史kap文化定著ài有ê文字kap文獻。Siāng-sî mā是學習世界各國語言ê基礎。台語比賽了後，我飯食了就隨去坐火車beh轉去高雄。Tī火車內，我lóng teh 觀察逐家。會記得坐beh到左營ê時，有一ê看--起來kài-sêng東南亞ê阿姊坐tī我ê隔壁。我看伊用手機á teh看文章。我斟酌kā看，原來是越南ê新聞。我開喙用華語kā問講：「阿姊我kám會當唸你teh看ê文章hō͘你聽？」伊講：「好--ah！」我就開始唸。唸了伊講：「你ná會hiah-nī厲害？你kám真正bōe-hiáu越南話？Án-ne看就有法度正確唸--出來。」我kā講我有學過台語羅馬字。雖罔m̄知啥物意思，總--是我一看就會曉唸--ah！真神奇--hoⁿh！所pái chit ê經驗kā咱講，學羅馬字的確有足濟利益。Ē-tàng幫贊咱學習世界語言，方便咱kap人pôaⁿ-nóa。M̄-nā拚經濟，mā thang學習世界文明！

Hit-kho͘惡khia̍k-khia̍k、pháiⁿ-chhèng-chhèng ê惡徒又koh飛--來--ah！「趕緊bih-tiàm阿母ê翼股內。」雞母有夠緊張。「M̄關雞母，拍人鴟鴞。」這是啥物歪理？人to侵門踏戶來到咱兜厝宅，koh叫咱m̄-thang抵抗。恁祖媽chiah無leh信篤--你。為著chit个家，為著囝孫未來活命，恁祖媽chhûn-pān kap你拚。」頷頸生瘤，拄--著--ah。火燒目眉。水淹到鼻空。

田無溝，水無流
Tshân bô kau，tsúi bô lâu【暗示】斷絕往來。【註解】農田互通流水的水溝都作廢，不再互流互惠了。田嬰若結歸堆，戴笠仔穿棕簑
Tshân-iⁿ nā kiat kui-tui，tì léh-á tshīng tsang-sui【暗示】由蜻蜓的聚合，瞭解氣象。【註解】田嬰：蜻蜓。結歸堆：聚集在一起。看到蜻蜓聚在一起，便知道要下雨了。【例句】阿爸帶我們到南投縣杉林溪，享受山中的新鮮空氣和森林所散發出來的芬多精，阿公卻說會下雨，不要到山上去，以防土石流。「爸，你放心啦。」阿爸對阿公說：「天氣這麼好，怎會下大雨呢？」「你沒聽說過『田嬰若結歸堆，戴笠仔穿棕簑』嗎？」阿公指著花園說：「一大群的蜻蜓告訴我們：今天一定會下大雨！」

熱--人日頭當炎。蟬仔樹頂歡喜唱歌，鬧熱滾滾。雞公樹跤納涼，秋凊peh-hā，睏瞌睡倒tī塗跤。「Sia̍k、sia̍k、sia̍k、sia̍k！Sia̍k、sia̍k、sia̍k、sia̍k！」日頭愈猛，愈唱愈響。雞公péng一下身，感覺ná ē chiah-nī噪人耳。Taⁿ頭一看，原來是蟬仔leh歡喜唱歌。雞公心想一計，ná m̄拐in飛落來hō͘我食點心。「蟬仔、蟬仔，恁ê歌聲有夠好聽，節奏輕快，聲韻真甜，請恁落來塗跤，唱hō͘阮聽好--無？」「有影--o͘h！按呢tō請你繼續欣賞！」「落--來--lah！落來塗跤唱較大聲。An-ní聽--起來加真sòa-phah。」「眾兄弟，千萬m̄-thang落--去，he雞公在來攏是leh kā咱欺負，pō͘-pîn按呢kā咱o-ló，其中必有緣故。」甜言蜜語m̄-thang誤解是金言玉語，花言巧語定著無安好心。

內深外淺 
Lāi tshim gūa tshián【暗示】深藏不露。【註解】內深：肚子裡深藏智慧、學問。外淺：外表給人的觀感不怎麼樣。【例句】寶成玩具公司接到經銷商轉來一張外銷美國的訂單，全公司上下沒人看得懂，經理正要請程小姐拿到街上請人翻譯，倉庫游管理員聽到後對她說：「程小姐，讓我看看好嗎？」「好啊！」她說：「你又不懂，看有什麼用？」游管理員接過手，看了一下後，立即把它譯成中文。這時候全公司上下才知道，游管理員是位「內深外淺」的留美企管碩士，卻屈就於公司擔任倉庫管理員。內行看布底，外行選人買
Lāi-hâng khùaⁿ pò-té，gūa-hâng suán lâng bé【暗示】功力不同，看法互異。【註解】內行人看門道，外行人看外表，湊熱鬧。內神通外鬼
Lāi-sîn thong gūa-kúi【暗示】吃裡扒外。【註解】私通外人，來詐騙自家財產金物。

兩性平權ê觀念隨著教育普及，查某人意識提升，女性權tī台灣mā ta̍uh-ta̍uh-á發展出正面ê影響。台灣性別平等教育法，自1988年起鼓。按研議、立法到落實tī教育，30冬來有bē-bái ê成績。根據行政院主計總處ê資料，台灣2017年性別無平等指數（Gender Inequality Index）是0.056。全世界排第8名，亞洲排第1名。若是kap經濟合作暨發展組織（OECD）發展程度較懸ê國家來比，mā贏過芬蘭、冰島kap德國。會當講台灣性別平等ê跤步tī國際行kài緊。M̄-koh台灣受傳統文化影響，重男輕女ê觀念釘根真深。社會女權意識kap性別無平等ê問題猶原存在。早期農業社會生產ài靠勞力，需要較chē跤手tàu作穡。長期佇這款生查埔較有幫贊ê價值觀影響下，查某是食了米niā-niā，無chi̍t-sut-á價值，形成歧視女性ê文化。彼ê年代算命仙講：「男命無假，女命無真。」意思是teh講查某好命--ê無幾ê。這款無hông看重ê出世，無命--lah！若有，mā是臭賤ê菜籽仔命。Saⁿ對比，「死查埔，死一房；死查某，死一人。」真正天差leh地。台灣性別無平等按俗諺就看現現，親像生囝。「查埔囝得田園，查某囝得嫁妝。」查某囝是bē-sái分財產。Koh有，「嫁查某囝，較慘著賊偷。」意思teh講，生查某囝是了錢貨。假使男女條件仝款，定著共查埔講做正面--ê。就像「斷掌查埔做相公，斷掌查某守空房。」「闊嘴查埔吃四方，闊嘴查某吃嫁妝。」Koh較hàm --ê講「十个查某九个hiâu。」這款標頭根本是共查某拍落永不能翻身ê業相。莫怪koh一句俗諺講：「摸著乞食lān，也歡喜；生著奶奶chi，也受氣。」極頭無平等ê兩性權，查某囡仔出世就無hông歡迎kap祝福。這款長期世俗ê鎖枷，致使女性受著無公平對待kap犧牲。按咱台灣號名ê文化，「M̄纏」、「罔飼」、「罔育」，就會當看出台灣女性無ta-ôa ê心聲kap悲哀。在來，女性一直是男性權力做主體ê被壓迫者。和諧ê社會需要--ê是愛ê人權，m̄是靠thún踏弱勢得著控制ê權力。Só͘-pái，無合時ê世俗傳統kap束縛攏愛篩掉。台灣兩性性別平等才有法度創造攏總贏ê局面。

台灣ê語言實在豐富koh多元，除了各族群ê語言、地方ê腔口差、無仝來源語言，凡勢koh有真chē咱lóng m̄-bat聽過ê語言，有時仔mā無一定聽有，真正是beh學學袂了。照理，咱ê環境多元，人ê思想kah語言能力mā ài多元chiah tio̍h，講tio̍h 這to̍h厭氣！高雄杉林區，伊gia̍p tī玉山山脈kap阿里山山脈中間，楠仔仙溪ê中段山坡地，清國初期號做南仔仙。杉林是以主要ê部落「山杉林」來號名，bat設支廳。到大正9年（1920）改做杉林，設庄役場koh hām其他合併做杉林庄，1945年戰後koh改做杉林村。Tī荷蘭時期（1648-1655）bat記錄枋仔人（Pangalangh社）kap下三社魯凱族萬打龍社（Tamataloes社）ê活動領域。平埔族原住民大武壠族tī 2009年ê八八風災後，sóa去杉林ê小林、小愛村，甲仙ê五里埔。Tī in中間目前koh流傳一款叫芎蕉pê仔話ê秘密語言。譬喻「我」這个單音會變góa-sóa，本字後壁韻母加s，全部結kui-kiû，in hia講像弓蕉一pé一pé重疊做伙ê意思，所以chiah-ē講弓蕉pê仔話。若外圍來ê人會雄雄sa無in ê話，mā像in獨一無二ê秘密話。像若beh講「彼个人chiok gâu！」會變做「hit-sit ê-sê lâng-sâng chiok-siok gâu-sâu」。目前甲仙阿里關大武壠族82歲ê劉阿媽講，弓蕉pê仔話強欲失傳，ǹg-bāng會當復振大武壠族ê文化。其實tī台灣各行各業lóng有屬於in家己ê語言，mā會當講是in-ê行話。像討海人有點魚仔歌、賣厝牽猴仔--ê、土水--ê、做sit人、到khiā專櫃ê小姐lóng有in ê秘密語言。阮同學是khāi專櫃ê小姐，tī 17、8歲仔伊tō教我in專櫃ê行話有二款，li-li話kap liông-chôa (龍蛇)話，特色kap弓蕉pê仔話仝款tō是無愛hông聽有in ê秘密koh khah chē是leh剾洗漚客ê行為。比喻講「彼對母仔囝chiok凍霜」in會講 “hit-li tùi-li bú-li á-li kiáⁿ-li chiok-li tàng-li sng-li”，to̍h-sī逐字後壁加li這khah簡單。若liông-chôa話to̍h-sī頭一字後壁加liông，一直到最後一字加chôa。照頂面彼句會變做 “hit-liông tùi-liông bú-liông á-liông kiáⁿ-liông chiok-liông tàng-liông sng-chôa”。我上chia̍p用ê是li-li話，隨時套用koh簡單kàu-taⁿ iáu-koh chiok熟。Chóng--sī過去ê台灣人無gōng，語言能力ê刺激是關鍵，tī大腦chhoân一个倉庫khǹg，一世人lóng無可能kā袂記，m̄-koh現況實在hō͘人煩惱台灣人ê特色拍無去ah，無語言tō無文化逐个愛三思！

冬至在月頭，欲寒在年兜
Tang-tseh tī guh-thâu，bēh kûaⁿ tī nî-tau【暗示】氣候變化的自然規則。【註解】如果冬至在月初，天氣會冷也都在春節期間。年兜：春節期間。【例句】農諺「冬至在月頭，欲寒在年兜」，真的會這樣準嗎？我連續好幾年記載冬至是在月頭、月中旬、月下旬？結果確實發現，那一年的冬至在月初，那麼大寒總是在春節前後。由此證明，古代的人所傳承下來的生活經驗，都是珍貴的智慧。未曾好額驚賊偷
Būe-tsîng hó-gi a̍h kian tsha̍t-thau【暗示】不切實際。【註解】未曾：從來沒有過。從來沒發過什麼財，卻害怕小偷來偷他的錢。【例句】卓昌欽這個傢伙，心思非常縝密，大賣場剛開張便訂了許多規則約束員工，例如規定所有員工的包包不得帶進公司裡，也就是要集中保管。「老闆為什麼不讓我們把包包帶進去？」楊組長回售貨員陳黃子說：「老闆怕我們把賣場的東西偷出去。」「怎有這種老闆！『未曾好額驚賊偷』？」

加減趁𣍐散，加減抾著免借
Ke-kiám thàn bē sàn，ke-kiám khioh tio̍h bián tsioh【暗示】不要看不起小錢。【註解】加減：多少，也就是或多或少。抾：撿。不管工錢多少，也都要做，這樣生活才不會更窮苦。撿火柴也一樣，不管多少，也都要撿回來，要燒飯時就不必去向人家借薪火。【例句】江家兩兄弟經常成為鄰居的話題，老大江民欽工作勤勉，生活又節儉，雖然不是很富裕，但也過得去。老二江明欽卻眼高手低，非待遇高的工作不做，經常賦閒，生活捉襟見肘，日子過得很拮据，東借西借，挖東牆補西壁。所以鄰居提起他們，常說：「加減趁𣍐散，加減抾著免借。」加水加豆腐，加囝加新婦
Ke tsúi ke tāu-hū，Ke kiáⁿ ke sin-pū【暗示】可做灌水解釋，也可當作增加人手。【註解】加水：多放些水。加子：多兒子。新婦：媳婦。有了兒子，自然就會有媳婦可幫忙工作。【例句】同年齡層的朋友，大都退休養老、遊山玩水，只有游桑夫婦倆，一直忙於廠內的工作，老朋友邀請他們出國觀光也都無法成行。「不是我和老婆愛工作，」游桑無奈地說：「你們『加水加豆腐，加囝加新婦』，有人替代工作，而我們只生女兒，嫁一個少一雙手，工作永遠做不完。」

台灣人ê政治覺醒，ùi 1920年代ê「台灣是台灣人ê台灣」開始，經過1947年ê「228屠殺」，到1979年先鎮後暴ê「美麗島事件」，攏總行beh 60年，才有真正ê認bat：「有抵抗才有人權、有行動才有主權」！Taⁿ，經過40年ê「政治文化維新」，咱有今á日ê民主、自由、文明kap法治。Hō͘全世界lú來lú肯定咱ê成就，mā lú來lú對咱有國際認同！M̄-kú 咱ê民主猶koh無kài在穩、自由hō͘人操弄、文明無夠理想、法治mā猶有真濟khang-phāng。Koh-khah恐怖--ê是，國內ê政黨竟然勾結對面ê敵人隨時beh kā咱拆食落腹！今年是美麗島事件40週年，台灣南社kap守護台灣大聯盟、台灣基督長老教會、台灣社等本土團體舉辦40週年遊行kap祈禱，mā有邀請真濟斯當時美麗島事件ê當事人來kā咱復習事件ê經過，包含總統府祕書長陳菊、前考試院長姚嘉文等等，kap來kā咱講應該按怎繼續保守咱ê主權kap民主自由！12月初7 下晡2點開始，tī高雄市中山路kap大同路口，捷運美麗島站2號出口。敬請大家食飽趁gâu早，樓頂招樓腳、阿母chhōa阿爸，相招來鬥鬧熱，守台灣、護民主！台灣出頭天！感謝！Ló͘-la̍t！An-chu-se。Malimali masalu！

叫豬叫狗，不如家己走
Kiò ti kiò káu，put-jû ka-kī tsáu【暗示】要靠自己。【註解】叫豬叫狗指差遣別人。要叫他人代替，不如自己動手比較快。【例句】叔叔自己DIY油漆房間，因為從來不曾自己動手油漆，所以叫侄兒拿松香油給他，侄兒卻拿刷子給他。侄兒後來被叫煩了，叫一聲便隨意拿一件給叔叔，讓叔叔越來越氣，最後從梯子上下來，自言自語地說：「叫豬叫狗，不如家己走。」四九問五十
Sù-kiú mn̄g ngó-si̍p【暗示】自嘲與對方同樣是笨蛋，不相上下。【註解】自己不會，請教也是不會的人。【例句】何麗君快遞寄了一支手機，給她老爸做父親節的禮物。何桑拿著手機問我功能，我看了看那一支超炫的手機，便又還給他說：「何桑，你這下子是『四九問五十』，現在手機功能很多，連我也不會用。」

李預官今也日早起又閣鐵馬騎咧來到「小徑」這个小庄頭後壁ê白山崙頂向前觀看料羅灣ê海景。外海遐裡停一隻海軍護航艦，抑海灘有三隻運輸艇才利用漲潮（tiòng-tiâu）搶灘完畢。沙灘頂規排ê軍用大卡車tē等離船ê部隊佮補給物資。伊揣一欉小樹跤遮蔭（jia-ńg）坐蹛遐看海灘頂車來車去，人頭滾動鬧熱滾滾。伊一面看一面想起當年來金門報到時哞是（mā sī）坐這種登陸運輸艇來的。算起來這也已經是四年外前ê代誌了！想起愛閣觀看這海景五年外才會當解脫回轉去台灣。伊心內慼（tshik）一下，無意中喙喝一聲：「幹！」。目屎煞流落來。伊一面流目屎一面怨嘆家己當年傷（siong過份）好心。結果惹起大禍臨身，被拘留（khu-liû）在金門十冬。佇傷心觀看沙灘頂ê活動時，不堪回首ê往事就一幕一幕置腦海中浮現。想起四年外前來到金門部隊報到了。第一次ê禮拜日外出到金城街仔樂陶（lo̍k-tô）時特別對各翕相館（hip-siàng-kuán）有趣味觀看。在師範大學ê四年中伊都一直參加「攝影學會（liap-iánn-ha̍k-huē）」。對翕相技術佮洗相ê各種步數也都學到真透。當伊看著金城街頂遐濟（hia-tsè）的翕相館置這禮拜日ê日子偰（khè 擠）甲全是台灣阿兵哥等欲翕相留念，一時擋袂牢ê伊哞來行入去插嚷（tshap-jiáng 註1）欲看鬧熱。一位四十外歳人ê翕相館頭家是置遐裡無閒熾搽（bô-îng-tshì-tshâ 註2）。伊一面安排欲翕相ê一陣阿兵哥排姿勢，然後去相機後面撨（tshiâu 矯正）角度佮距離。翕相老手ê李預官看著相館頭家撨來撨去袂拄好（buē-tú-hó 註3），知影伊是一位新手。一時忍袂牢就向翕相頭家講相機愛安怎徙（suá 移動）安怎撨。頭家聽著見笑轉受氣，斡頭堵講（tû-kóng 頂嘴）：「抑無（iah-bô）！遐傲（hia-gâu 註4）汝來翕！」伊也無客氣，行倚（uá）去相機撨咧就完成一組ê團體相。頭家這聲大歡喜。想講拄著（tú-tio̍h 遇到）好貴人，乾脆就由伊代替彼工ê翕相工課。伊ê技術精，動作緊。將十外陣欲翕相ê阿兵哥陣佇欲過晝（bueh-kuè-tàu 註5）時就翕了了！頭家留伊落來食中晝頓。置交談中頭家講出家己本來是開（khui）雜貨店ê。這幾年來看著遮濟ê台灣囡仔來金門做一兩年兵，在退伍前都友的（iú-ê 朋友）牽咧來金城街仔揣翕相館做伙翕相留念。金城街頭ê翕相館每到禮拜日是人山人海，人偰人相爭欲翕相。年外前伊決心欲改行，將雜貨店改做翕相館。拜託人介紹買了翕相機佮洗相ê用品。同時也揣人見習，學了翕相ê基本步數佮暗房洗相ê技術。一年外來都是一面摸索（moo-soh）一面接接（tsih-tsiap 接待）翕相人客。總是欲翕相人客遐濟。就是翕出來ê相無足滿意，人客也鼻仔摸咧來接受。這日相館頭家表示欲請李預官做師傅（sai-hū）。請伊佇禮拜放假日來相館技術指導並幫忙照顧人客翕相。李預官想講置這金門島英雄也有用武之地，就歡喜接受相館頭家ê請求。自彼禮拜開始，凡是會當外放休假ê日子伊就來這間翕相館幫忙加技術指導。因為伊ê出現予這間相館ê生意更加興旺。相館頭家是一面心中歡喜又閣一面哀愁。這興旺ê生意是毋是會曇花一現（tân-hua-it-hiān）？等到李預官若來退伍後就煙消雲散（ian-siau-hûn-sàn）？頭家日日動腦筋想欲安怎會當予生意久長維持落去？在有意無意間探問李預官是毋是退伍後來留蹛金門，大家做夥來經營這間翕相館？預官ê回答是伊等袂到會通趕緊退伍好轉去台灣共某團圓！這聲予相館頭家聽了真絶望。但是在絶望中，「共某團圓」的回答在伊腦中突然閃過一點火光。無毒不丈夫！這聲解決ê辦法有了！彼年中秋節頭家辦一桌豐沛（phong-phài）的暗頓請李預官留落來做伙啉酒感謝伊遮久以來ê幫忙指導。預官被灌到醉茫茫無法度行轉去陣地。頭家安排將伊扶到家己一位十七八歲查某子ê眠床。共伊褪到光光光。然後教查某子入去共門銷好睏做伙。半暝後這位頭家蹤（tsong 衝）去憲兵隊報講這位預官誘姦伊ê查某子。置戰地金門通姦民女，軍法審判起來是罪加一等有可能判處無期徒刑。軍法處調查了後也知影全案e來龍去脈（lâi-long-khì-me̍h）。經人指點由預官承認通姦一事並與女方達成和解娶頭家查某子做某。與戰地居民通婚，依據戰地軍法必須蹛足十年後才可以離開。可憐ê這位預官就糊里糊塗ê被迫在金門「蘇武牧羊（Soo-Bú-bo̍k-iûnn）」十个年頭。抑伊師大同學ê某愛置台灣過十年「王寳釧苦守寒窯（Ông-Pó-Tshuan khóo-siú-hân-iô）」的日子。一年服役了後李預官不得不蹛入去翕相館。相館頭家想講這聲秋凊（tshiu-tshìn 註6）--lah！以後翕相佮洗相ê各種工課都攏會當（ē-tàng）予這位「子婿（kiánn-sài）」去當也（khì-tng-ā 註7）。那會知這位子婿來了後雖講愛佮查某子睏仝頂眠床。但總是「田無溝，水無流」。放伊ê查某子夜夜「孤夜無伴守燈下（siú-ting-hā），十年青春守活寡（tsiú-ua̍h-kuánn）」。李預官是每日食飽早時頓就一臺鐵馬騎咧到金門島各處跑走。悿也了後（thiám-ā-liáu-āu 註8）轉去睏一下中晝，下晡繼續跑。伊尚捷的（siāng-tsia̍p-ê 註9）就是來到「小徑」白山崙頂觀看料羅灣ê海景。一面遠望海灘頂登陸艇搶灘了後鬧熱滾滾ê場面。一面擉指頭仔（tia̍k-tsíng-thâu-á）算看閣若久ê日子才會當解脫轉去台灣翁某再團圓。想到傷心處就一人置樹蔭跤一面挼（juê）目屎一面喙內幹叫（kàn-kiàu 註10）。註：1．躊熱鬧；2．忙的不亦樂乎；3．無法適合；4．那麼行；5．快過中午；6．清涼爽快；7．去擔當；8．疲勞後；9．最多次數的；10．臭罵    

有ê人呣講，無ê人品嗙
Ū-ê-lâng m̄-kóng，Bô-ê-lâng phín-phòng【暗示】會的人低調，不會的人臭屁。【註解】有本事的人謙虛客氣；沒才華的人，都愛現、吹牛。【例句】學校召開家長會會議，針對如何提升升學率，請家長提供意見。會中，有的家長熱烈發言，提出的藥方數十種；有的默默的聽，都不發一言。會後，教務處把家長的發言記錄送給校長，黃校長詳閱後，冷冷地說：「還不是『有ê人呣講，無ê人品嗙』，廢話一堆。」有手伸無路，有骹行無步 
Ū tshiú tshun bô lō，ūkha kiân bô pō【暗示】走投無路。【註解】有手伸無路：信用破產，有困難卻借不到錢。有骹行無步：有親友卻不受歡迎，無處可去。【例句】桃園市有一個楊姓媽媽，留下遺書後，和兩個女兒燒炭自殺。最令人鼻酸的是，這位媽媽說家中只剩下一百元，已經「有手伸無路，有骹行無步」了，只有帶著女兒共赴黃泉。

比手畫刀
Pí tshiú ūe to【暗示】肢體動作。【註解】說起話來，比手畫腳的動作特別多。【例句】弟弟發生車禍，弟弟說是對方先撞倒他，可是對方說他的摩托車已經停下來，卻被無緣無故地撞倒，人也受傷了。老爸叮嚀交代出面談判和解的二哥說：「跟人家談判，口氣要溫和，不要得理不饒人，尤其談判中，千萬不要『比手畫刀』，這樣人家才會跟你再談下去。」水到，船著浮
Tsúi kàu，tsûn tio̍h phû【暗示】水到渠成或稍安勿躁。【註解】船擱在淺灘上，只要海水上漲，船自然會浮上來。【例句】受到景氣低迷、民生物資普遍漲價的影響，暑假期間各遊樂區的生意，與去年同一時期比較，減少了30%以上的收入。行銷主任孔有達在壓力之下，向總經理提出聘請俄羅斯水上芭蕾舞團，表演水上熱舞的建議，他認為如此一來，自然「水到，船著浮」，不怕沒有人潮。

月有圓有缺；人有得意，也有落魄時。賢1跳的水雞，也會跋落深古井。舉頭一看，井壁抵天！一身武藝，英雄也只有井底惱氣！總是，只要意志弓絚2，風水也會轉向。等待天頂雷霆3，大雨天降，當井水滇滿4，前途就有希望，海闊天高，阮欲閣出帆！附註：1.賢：gâu很會。2.弓絚：keng-ân繃緊,意志堅定。3.霆：tân響。4.滇滿：tīⁿ-boán漲滿。

五月尾ê天氣是tī春天欲進入去熱天（jua̍h-thinn）的氣候。天氣是袂熱也袂寒，日子又閣長。庄裡細漢gín-á這時陣尚歡喜！大家食暗頓（àm-tǹg）了後猶閣有（iah-koh-ū）二點外鐘ê時間會當（ē-tàng）置外口活動。規陣走相逐（tsáu-sio-jiok 註1）ê gín-á置埕頭埕尾厝前厝後傱（tsông 快跑）來傱去。抑覕相揣（bih-sio-tshuē註2）的gín-á-tīn置柴墩,稻草墩各地覕出覕入。庄外稻仔田（tiū-á-tshân）的稻欉（tiū-tsâng註3）也濟濟少少（tsē-tsē-tsió-tsió）開始逮發花（tē-huat-hue註4）。田底ê田蛙仔（tshân-op-á註5）佇天一下暗（thinn-tsı̍t-e-àm註6）就--op--op叫，逮求偶（tē-kiû-ngóo）。這時遠遠（hn̄g-hn̄g）ê田裡閃出（siám-tshut）一葩火（tsı̍t-pha-hué），置煙霧中予風吹kah若化若爍（ná-hua-ná-sih註7）搖來搖去。一身若像稻草人ê烏影置火ê面前（bīn-tsîng）遐裡動一下動一下（tāng-tsı̍t-ē）。逮蹉跎（tē-tshi-tô註8）的大漢gín-á看著就手指（tshiú-kí註9）遠遠彼葩火，喙講：「鬼仔火！鬼仔火！」做伙滾絞ê細漢gín-á聼着都驚kah哀哀叫。規陣傱傱轉去家己厝內揣父母去kā跤腿頭（kha-thuí-thâu）攬咧（lám-leh抱著）嗎嗎哮（má-má-hau註10）。坐tuà埕頭抐涼（lā-liâng註11）噗薰（pok-hun註12）的老大人看着就講：「水祥仔閣逮釣水雞（註13）也！」水祥仔穡地（sit-tè）作無濟。平常時靠替人做寡粗重工課：親像犂田，播田（pòo-tshân插秧），挲草（so-tsháu）佮割稻ê工錢來補貼家庭收入。同時也揣寡季節性ê副業趁三兩个仔錢好做家己檳榔薰酒ê所費：春天尾是釣水雞。熱天田溝仔水滿滿ê時落去電魚kah蝦。抑置秋天尾稻仔穗逮欲飽米（tē-beh-pá-bí註14）的時陣，水利局將灌溉ê水溝水停止排放（pâi-hòng）。這時水祥仔到各水門下（tsuí-mn̂g-hā）ê水沖窟（tsuí-tshiâng-khut）摸蜊仔兼洗褲（bong-lâ-á-kiam-sé-khòo）。在五月初水祥仔已經將釣水雞ê家私工具詮便便（tshuân-piān-piān註15）。一支鐵罐仔電土燈鬥置三尺長ê竹管仔頂。一茭竹篾仔（tsı̍t-kha-tik-bı̍h-á）編ê水雞籠（lam）仔，深深ê竹籠頂面開一个半尺闊ê喙。一枝四尺長ê竹箠仔（tik-tshê-á）尖尾縛一條三尺外長ê釣魚線，佮一殼土蚓（tsı̍t-khok-tōo-kún註16）。春天尾濕氣大，暗來田裡會罩霧（tà-bū）襲雨微仔（sip-hōo-bui-á註17）。水祥仔暗頓食飽後，天欲暗時就家私款款咧khuán-khuán-leh註18），身穿一領棕蓑好遮雨水，頭戴一頂竹瓜笠仔向庄外田中央（tshân-tiong-ng）行去。這時田底ê田蛙仔都已經大隻也，對田頭行去就聼着公ê田蛙仔--op--op叫逮求偶。水祥仔揣一位田蛙仔叫kah尚鬧ê田頭將彼支電土火竹管插置田岸邊。伊將電土鐵罐仔倒入去一屑仔水，然後趕緊加罐窒仔（kuàn-that-á）封絚（hong-ân註19）。罐內ê電土透着水就--tshi--tshi 叫起化學作用產生沼氣甲烷（tsiáu-khì-kah-uân）。這時撇（phiat擦）一支番仔火（huan-á-hué註20）將電土火燈心點着（tiám-tioh），一葩電土火就蹛遐裡爍一下爍一下。田底ê田蛙仔予火光喢（sannh註21）咧就跳倚近來火把下（hā）。水祥仔kā縛置釣線ê土蚓塵落（tîn-loh註22）田土面。伊kā竹箠仔上下（siōng-hā）抽一下抽一下（thiu-tsı̍t-ē）。田蛙仔就跳倚來喙擘開（peh-khui）kā土蚓欱（hop註23）咧。伊趕緊將倒手提ê水雞籠仔伸出去，正手將竹箠抽懸共一隻田蛙仔墜落（tuī-loh）入籠仔內。然後緊緊kā竹箠仔抽振兩三下，彼隻田蛙仔喙一下peh開規隻就落落（lak--lo̍h）籠仔底。如此ê重覆將土蚓塵落田土面，上下抽動竹箠，田蛙仔上釣，入籠。一分鐘內會當釣着三四隻田蛙仔。經過十幾分鐘後欲食釣（beh-tsia̍h-tiò註24）ê田蛙仔也攏入籠也，電土火也差不多欲化也（beh-hua-ā註25）。伊就家私收收咧行去別个田蛙仔聲鬧熱ê田頭㸃火下釣。水祥仔置伊厝埕尾挖一个半身深ê土窟好放釣轉來ê田蛙仔。窟頂嵌甘蔗葉鉼（phiánn）好遮風雨。窟底是跤頭窩仔深（kha-thâu-o-á-tshim註26）的水予田蛙仔泅（siû）。同時外面蠓蟲會來水中放卵生蛆（tshi註27）好做飼料予田蛙仔食。伊每三五工就將窟底ê大隻田蛙仔掠起來裝置水雞籠載去西螺賣予菜市仔邊ê糋寬焍（tsìnn-khuann-te 28）食攤。刣清氣ê田蛙仔合（kah）一片九層塔搵米漿落去油鼎糋（tsìnn炸）kah酥酥起來搵辣椒Tho-Ma-To醬是這時陣ê生臊（tshenn-tshau）美食。一般ê庄跤農民是食袂到的（tsia̍h-bē-tò-ê註29）。庄跤人愛食田蛙仔就要家己欱（ka-kī-hop）。註：1.互相追逐之遊戲；2.躲迷藏；3.稻稞；4.在開花；5.鄉下人叫青蛙為田蛙仔；6.天一暗下來；7.時暗時明；8.在遊玩；9.用手指頭指向某方向；10.大聲唉嚎；11.撐涼；12.將香煙氣自胸中吐出；13.鄉下人管「釣青蛙」叫做「釣水鷄」）；14.快要飽滿；15.準備齊全；16.一盒蚯蚓；17.微微細雨來侵襲；18.整理就緒；19.關緊；20.西洋人引入的點火用火柴支；21.吸引住；22.往下放；23.以口含物；24.要上鈎；25.快要熄火；26.腳跟那麼深；27.蚊卵孵化出的幼蟲；28.炸酥的米漿殼內包肉,蝦,菜類；29.花不起錢買來吃的。

本土語大戰外來政權ê華語實行已經18冬，若chiâⁿ囝mā已經成年。是按怎咱本土族群講母語ê環境顛倒縮小、人口減少、年齡層降低、到行入死亡ê界線？這原因m̄-nā政策有問題，第一線ê教學人員mā愛承擔部份責任。母語老師ê身分分體制內kap支援兩種，心態分信教kap食教，教學分華語式kap台語浸水式，文字使用分羅馬字派kap漢字派....Chiok無簡單chiah擲掉戒嚴獨裁ê不公不義，到有台灣主體意識來推行ê本土化台灣學教育。所以做母語教師ê人kám是愛有正確ê台灣史觀、語言ê公平正義、明辨是非ê覺醒？siōng好koh有革命ê意識為復興母語ê前提做基礎來拍拚chiah tio̍h？m̄-koh是按怎lín會屈服投降？對母語課潦草行事甚至凊彩娛樂化？人若有志氣tio̍h算hông chhi̍h tī 塗跤 mā愛chhōe péng身ê機會，咱kám有民族ê精神？咱chiah chē人拚輸一个外來語koh好意思講，koh用過去禁母語來做借口，講這款失志ê話根本是未戰先輸，驚kah破膽、失去戰鬥力ê挹尾狗，mā出賣台灣魂ê正義kap尊嚴。第一線ê母語支援教師，若kan-nā靠領鐘點費是袂當生活--ê，永遠tō拚袂過在額ê教師，顛倒揹tio̍h害死母語ê罪名。M̄-koh若客觀khiā tī台灣主體思考母語ê未來，替母語奮鬥成做歷史ê見證，這款使命kap意義是值得人尊敬--ê。千萬m̄-thang落災替中華民國外來政權來消滅家己，斬斷咱阿母ê話kap文化ê根。台灣是小小ah，m̄-koh咱有chiok多元ê語言差別，chiah會當成做南島語ê源頭。咱母語教師ê責任，是利用無形ê語言傳達族群ê生活智慧、文化歷史，化做有形ê文字記錄祖先ê靈魂故事繼續tī這塊寶島釘根生湠，這chiah是咱tī世界khiā起ê本錢kap特色。希望各位母語教師褪掉華語ê衫，免管上課時間ê chē-chió請勇敢、有自信一直講家己ê母語。

這幾年來有kóa煩惱台灣語言將會淪落聯合國教科文組織所評估ê瀕臨重大危險語言等級。不時佇基層phah拚leh搶救咱ê台灣母語。多數台灣選民面對這種「非經濟、m̄是福利」ê行動 lóng無感覺。為啥物leh？「話若欲講透機，目屎就掰bē離」。既然政府早就有了解聯合國大會1948年決議通過，並且宣佈ê〈世界語言權宣言〉。並且知影1996年ê〈世界人權宣言〉，也簽署聯合國教科文組織2001年ê〈世界文化多樣性宣言〉。內容包含「語言是人權」這項國際上普遍受重視ê代誌。獨獨咱台灣頂到下ê公民就是無要無緊，連人權推廣單位嘛無leh hìⁿ-haiⁿ！借問，咱家己敢有重視家己ê母語人權?敢講咱家己的母語人權家己毋救？雖然自2001年起，有佇國小一禮拜一節35分鐘ê台灣母語教學。將近20年來ê結果，台灣母語ê使用率是愈來愈低。Chit-kú 40歲左右ê爸母會講台灣母語ê比例無koân。In ê囡仔當然袂曉講家己ê台灣母語。致使台灣母語已經陷落聯合國公佈：「多被群體內阿公、阿媽一代使用；群體內ê爸母一代會當理解hit个語言，但是並bē對同年齡層或者是兒童使用」ê這款重大危險性ê語言。另外，一種語言若有符合下面這三種情形才有可能繼續生存落去。第一，佇公共場所、場合有人leh講。第二，佇大小型傳播媒體有人leh使用。第三，佇各級學校有安排教學課程。若照目前政府對台灣母語ê象徵性做法，實在無做無死，愈做愈死。總講一句，就是政府必需強力營造台灣母語ê大環境。大環境就是多數家庭有leh使用母語，重點是政府愛鼓勵加獎勵。像講設母語家庭表揚，設立各學級的母語實驗學校。加上大力出版台灣母語讀物等等ê有效措施。長期落來才有才調保存台灣母語。普遍使用台灣母語，才有法度避免台灣母語瀕臨滅絕ê厄運。

一時風，攑(夯)一時旗
Tsit sî hong，giâ tsit-sî kî【暗示】見風轉舵。【註解】視環境變化，才能適應生存。【例句】自從中國國民黨主席連戰於2005年4月底，到中國大陸作「破冰之旅」後，無端升起一片中國熱。台中修平技術學院人員，甚至為了討好中國山東理工大學來校參觀訪問的副校長杜瑞成等人，把禮堂上的國旗、國父遺像拆除。教育部對於修平技術學院，在2005年6月12日拆除國旗之事至為震怒，取消對該校的三千萬元補助金，這給予那些「一時風，攑一時旗」的騎牆者，無疑是當頭一棒。

台灣ê風景lóng chiok súi。自來人講台灣是蓬萊仙島，一點á to無m̄-tio̍h。台灣3,000公尺koân ê山有268粒。Chiah-ê山m̄-nā山勢媠，地屏好，koh有四面海。豐富ê水氣成做雲霧，停留tī山腰。樹木花草發kah誠旺。Tú-tio̍h花開ê季節，連山頂mā ká-ná花園leh。Hiah-ê 雲霧ná像空中水庫。氣溫若降，雲霧tō變做雨水，ak落來滋潤大地。Koân山ê溫度比平地大約kē 15度。熱帶ê台灣tī寒--人竟然有機會看tio̍h雪。台灣人有這款大自然ê恩賜，實在是真幸福。Hō͘ 我感覺上幸福--ê，是我出世tī 蘇花公路ê小庄頭，Na-niû-á。Hia有3面山圍--leh，一面ǹg海。環境、氣候lóng chiok chán。少年ê時，因為地緣關係，koh感念厝內爸母辛苦，想beh趁錢回報。Tō去考公路局ê第5運輸處高級車ê隨車服務員，幸運考tiâu。彼陣猶未有火車，「金馬號」是主要運輸人客出入ê車。金馬號小姐是真phāⁿ ê頭路。月俸照khí-lo͘h數發，算是高收入--ê。所以chiah會當補貼阮tau翻新厝。阮逐日穿著pih-chah ê制服，精神飽tīⁿ tòe車pháu tī彎彎khiau-khiau ê山路。看tio̍h白湧phah海岸美麗ê線條。山、海、天lóng chiok清氣。Tī山風、海風透濫吹--來ê美麗旅途上班，實在chiok福氣--lah。對蘇花公路迷戀無限。相思是因為逐站lóng有阮青春ê影跡。蘇花公路ê風景lóng chiok chán。清水斷崖是世界有名--ê。這條路mā是大南澳地帶對外唯一ê通路。無論上北去蘇澳，ia̍h是落南去花蓮，lóng ài行這條路。公路切開南北爿。南爿有南溪、南澳、蔗廍、大埔、海岸、Na-niû-á chiah-ê平地人tòa ê庄頭。北爿是南澳社、Piah-háu、金iâng、鹿皮、Hoâiⁿ-soaⁿ-á chiah-ê Tayal族ê庄頭。早期這條路是單向通車。所有ê車出入lóng ài tī東澳、南澳、和平、崇德這幾个庄頭相閃車。1980年北迴鐵路通車。彼陣台灣經濟當好，大建設帶動繁華。蘇花公路開雙向--ah。公路ê車chōa無koh tī管制站sio閃車。金馬號小姐mā無koh再看--tio̍h ah。人生ê 劇情一幕一幕演出。阮對故鄉ê情是永遠sio牽連--ê。離開故鄉了後，tú-tio̍h--á tńg--去。看蘇花公路一pái比一pái koh較失色。東澳起幸福水泥廠、和平有台灣水泥公司、和仁開砂石á場。到chit-má 「蘇花改」工程，漢本mā挖kah chhap-chhùi-chhéng。連阮Na-niû-á ê山hap田園mā lóng chhāi電塔--ah。雖然建設有經濟發展ê考量，m̄-koh lóng是teh破害大自然。時代進步所付出ê代價是犧牲大自然資產。阮對蘇花公路ê滄桑感覺真無奈。台灣是蓬萊仙島。M̄-koh大建設若無兼顧歷史觀光，chiah-ê無形文化資產ê觀念kan-ta tī浮面拚經濟。這價值是beh按怎算--leh？真正是ē-hiáu算，bē-hiáu tû--lah！

我1922年出生置北斗郡埤頭庄，生爸叫做吳萬居。我細漢的時予北斗街開漢藥店的許為做囝；1941年自北斗公學校畢業，擱讀二年高等科，畢業了參加「台灣農業義勇團」，做一個農業技術員，去中國上海附近的大場鎮種作，供給日本部隊；時間外麻捌（＝也曾）去杭州、蘇州佮南京跮踱（＝遊覽）。紲（sua）落，我去做廣東農事指導員，無偌久就參加「農業調查隊」去菲律賓，我置遐利用機會學一割英語會話；後來，經過越南去海南島，參加「海南海軍鐵道部」，置感恩縣做事務員，負責領材料。1945年八月，日本宣佈投降，戰爭結束；台灣人心肝内真輕鬆，干單咧等待回故鄉看爸母。那會知影，忽然間，中國的國軍佮共軍攏來要求向怹投降，而且必須佇三日内離開；隊長吳振武馬上拖出十外支大砲，結果，國軍佮共軍攏退落山腳，呣若按爾，擱互相打起來，看到大家愛笑。中國人就是靠一支硬嘴巴，講起來飛天鑽地，做起來無半撇……歸大陣，亂操操，像土匪。1946年，我轉來故鄉，看到中國式的一切，噢──彼是真亂來，真亂來，連無讀冊的人都看到昧做理。按怎樣？警察暗時開巧（kiao）間（＝賭場）。日時掠卜巧的，四界趁錢，黑白攢喫，無所不至；警察呣是予人驚駭 的「大人」，是予人晃頭的「土匪」；真想欲加怹揉（zer）揉死！1947年，「二二八事變」發生的時陣，縱貫鐵路無經過的北斗還真平靜，但是，到三月初二（禮拜日），氣氛就完全無同款。廣播電台歸日放送日本海軍 的「軍艦行進曲」，大家聽到擋昧牢；警察呣敢上班；區長林伯餘醫師非常激動憤慨，伊講：「……哼，我早就知影有這日。若無自治，台灣永遠無希望，台灣人的前途永遠是黑暗的 。」電台廣播：「有志青年為了顧台灣……。」區長醫生館頭前的少年人愈聚愈濟；一個「阿山（ㄚˋㄙㄨㄚ㇀）仔」過路，馬上予姓曾的「阿憨」（按：正名曾煙）用椅頭仔捍（ham）倒，才擱予邊仔 的人加踢落溝仔底。區長的小弟林伯可講欲聯絡埤頭佮二林的人來處罰警察所長，彼個予惡勢力收買去創治百姓的福建人楊其秀。初三，真濟人置鎮公所、區公所佮警察所頭前的廣場，有一個姓顏的中寮人（按：名叫顏戶東）咧演講。阮幾個人入去警察所，找值班，問槍庫的所在；我加槍庫敲開，將所有的槍佮武士刀攏搬搬出來。隔轉日尚鬧熱；埤頭出動200外人來北斗，還擱有二林武術館的獅鼓陣，其他附近的人，為著無愛予人看衰，麻攏作陣來。獅鼓陣霹靂砰砰去包圍縣參議員林生財的厝，喝要燒厝，強迫生財仔將避置怹厝內的警察所長交出來；生財仔要求大家好心幫忙，結果，由林伯可入去掠楊所長；一大陣行二百公尺，加楊其秀押入區長辦公室。嘻嘻喝喝，「跪！跪！……呣跪？跪落！跪落！」大家相爭咧命令楊其秀，叫伊向區公所民政課長吳來興跪，伊呣跪，我舉棍仔摃伊的後腿，才擱踢予伊跪落。室内恬（tiam）寂寂，大家攏咧等聽審問佮回答，結果，楊其秀卡講都堅持無喫錢、無收紅包，大家遂鬧起來，攏講伊有；無辦法，就加伊押入警察所的 籠仔內。阮厝對面林文燦的小弟林文騰，置公會堂演講，用指頭仔一支、二支……五支合作伙，順序比予大家看，叫大家為台灣的利益佮子孫的幸福，行動愛一致，團結才有力。阮派人去台中領步槍佮手榴彈；區長佮鎮長攏來看臨時成立的「保安隊」，由區長向隊員致詞。員林方面要求北斗保安隊去和美幫忙處理治安事故；駛去到員林，看員林的人無動靜才擱駛倒轉來。擱無幾日，保安隊準備去嘉義，20外人坐消防車，隊長林仲荃舉軍刀徛置車頂，怹某吳月美徛置車邊加叫，講：「咱的囡仔還細漢……。」一遍，二遍，三遍，伊攏當做無聽著，繼續舞伊的軍刀。出發前，區長向大家敬酒，大家大聲喝「萬歲」，嗄嗄叫，大聲唱日本「陸軍軍歌」：「替天行道，打倒不義……。」民眾徛置路邊搖手送行，呵咾：「勇敢，勇敢……。」一陣人去到大林，月美仔的話才傳到位！隊長講伊無戰地經驗，討論的結果，大家決定還頭轉來，一路向民眾報告「嘉義陷落，民軍勝利」，民眾大聲喊喝：「萬歲、萬歲……。」一禮拜後，楊其秀欲找阮算帳。隊長先避一段時間才去花蓮住院。我摻隊長的舅仔吳朝和佮參加打虎尾機場的謝秉臣，三個人走去避置二水、清水岩、溪州竹叢內的草寮仔！阮捌予一割無熟識的作田人看著，但是無人去密告。竹叢內，蛇料料，不得已，穿棕簑化裝做掠魚的，四界行，行轉到厝。生財仔叫我去自首，我呣肯，最後還是摻隊長去分局刑事組辦「自新」，講講咧准抵好。1949年，我咧做賣酒精爐的生理；六月中，北斗初中國文老師李繼仁（26歲；北斗人李申儀的第二後生）招我參加伊的「音樂研習會」，後來才聽伊講是「台灣民主自治同盟」，主張台灣自治，無愛予中國人管，我想，按爾當然尚好，這參共產黨一點仔關係都無。理化老師呂煥章（26歲；台中人呂嶽的大囝）時常講：「國民政府親像木虱吸血，無倒昧使得。」動植物老師簡慶雲（24歲；台中人簡爐的第二後生；李繼仁的妹婿）尚愛應用他的名講雙關的話：「看雲知影風（方）向。」阮置李家唱歌一、二遍，參加的人有十幾個，麻捌置台中一中的校園內開會（按：呂、簡攏是該校校友），互相無熟識，干單知影有台中人佮豐原人；討論的問題主要是台灣人所受著的歧視佮剝削。十月中，我介紹吳朝和佮另外一個人參加。十一月中，有一日（按：十八日），李繼仁掣（tsua）大家坐巴士去台中參加討論「同盟」的會章；想昧到，落車的時陣，伊遂（sa）講是欲去搶劫「台中市倉庫利用合作社」，我聽到真礙虐（gai gio），感覺有問題，為什麼一個好好的組織需要做彼種代誌？結果，因為值夜呣肯交出金庫的鎖匙，遂予阮搶無過手。1950年四月初，我置高雄摻人講生理，訂了一批貨，遐（hia）爾抵（tu）好，遇到一個賣麥芽（糖）的北斗中寮人，講刑事置北斗掠人（按：呂佇三月二十四日置台中被掠；李、簡外二人佇三月三十日置北斗被掠），我聽著趕緊退貨，然後用周轉失靈、負債、逃債作理由，四界找所在避；做生理予我捌真濟人，真佳哉。無偌久，有幾個刑事去阮厝向養爸探問我的行蹤，養爸講呣知，怹就用槍頭摃伊的頭殼，擱無偌久，養爸遂過身去。有一日，一個好心的人送我一包用報紙包的月餅，報紙頂頭有刊「自首辦法」，看看咧，我寫批予保安司令部。（轉來到厝，聽人講，才知影呂煥章佇十一月初七被處死刑。）十一月十八日，怹派二個人來阮厝，我無置咧，怹提公文予我的養母；過轉工是我阿嬤的忌日，我燒香了加養母講我要自首。二十七日，我摻表小弟去台北，行到司令部，十幾個人衝出來接待，予我驚一趒。置自白書内面，我講我參加學音樂，結拜了後予人灌輸「毒素」；然後，我就呵咾總統「光復台灣」的偉大，麻答應要掣「在逃」的吳朝和投案。彼暗，怹用吉普載阮巡看西門町的夜景，講彼就是英明的總統領導之下無歧視無剝削的「繁榮景象」。隔轉日，怹予我一千元的車馬費；轉來北斗，我去找吳朝和，伊無置咧，我詳細加怹老母說明，講了，我一咧徙（sua）腳，怹老母一直罵我。十二月初，我掣吳朝和去台中，照地址看是一間店，入去問，哇！想昧到，裡面竟然是監獄！我替吳朝和填表，然後做伙轉來北斗。唯彼當時開始，阮二個每日讀《三民主義》、《蘇俄在中國》佮《反共抗俄基本論》，每個月由分局的人陪阮去分局報到，接受口試。十二月初八，李繼仁佮簡慶雲被處死刑，以外的人，二個無期，二個十五年。（呂煥章置北斗初中教年外；李、簡二人攏置北斗初中教三年久。）消息傳出來，北斗初中的老師、學生佮畢業的校友攏真呣甘，全校哭到哀哀叫、沫（meh）沫哮、喟喟喘大氣。原本置地方上真有名望的三家人，賣財產，救無人；死的死，活的麻予人修理幾十冬；家破人亡，實在真悽慘，真悽慘。1951年，我經過員林客運總經理的介紹，開始入去員客喫頭路，隔轉年結婚。十外年後聽出獄的人講，呂煥章置監獄裡面秘密傳話，吩咐大家將危險的攏推予伊，伊要全部擔當；但是，真可惜，彼當時，死刑愈濟，辦案的人賞金愈濟；實在真冤枉。1980年，我置員客退休，退休了無代誌，騎黑頭拜（bai）四界走，享受咱台灣一年通天溫暖的氣候，打球、看孫仔，看咱台灣一年通天青翠美麗的景緻。1991年以後，三不五時鬥熱鬧，我摻少年家仔逐（jiot）政見會，體會、分享少年人關心台灣前途的熱情。我這世人去過日本軍隊的佔領地，看著中國佮南洋社會的處境。置故鄉麻經歷著「二二八」佮「白色恐怖」的部分，遮的，我攏應付過矣，有驚無險。置過程中間，予我熟識著真濟人，尤其是林文騰佮呂煥章這二個打拼利眾的人格者，予我感覺著真滿足。換另外一個角度，對彼款政治第一、無量殘忍、鴨霸野蠻的中國人，我的怨恨真大真深，算昧了，算昧了，算昧得通完結。（註：筆者佇2000年探訪北斗的「二二八」，照北斗鎮「自新」的 名單49個人裡面找著七個人，其中，許登科先生尚健康，精神尚好，對「二二八」知影尚濟，麻尚願意講；伊是一個真豪爽的人，致使後來伊會得通佇2002年二月二十八日置筆者自宅講出以上精采的故事。了後，無偌久，伊去日本跮踱，轉來發生感冒，併發急性肺炎，不幸佇同年五月三十日過身。筆者謹慎公開許先生的故事，公開伊的性地佮心情，同時來紀念一個真特別、真有警覺的「小人物」對台灣命運變化的關心佮行動的參與。）

2018年12月立法院已經通過國家語言發展法--ah。予人感覺母語教育chiâⁿ有ǹg-bāng。我是一ê母語媽媽，對未來ê教育體制有真大ê期待。M̄-koh現此時看--tio̍h ê現象，soah予我chiâⁿ煩惱。目前教育部所推sak ê幼兒園本土語浸水式實驗教育，到底是做真--ê？A̍h-sī假--ê？聽tio̍h針對幼兒園推sak台語浸水式教育，原本是真歡喜。M̄-koh去了解以後，是chiâⁿ siūⁿ-khì。問園長按算beh按怎sak？園長講一禮拜chhōe一工來做，而且是某一節課tō好。Án-ne kám 是浸水式？Koh講教室ê佈置m̄免用羅馬字，lóng總用漢字就好。想bē到教育工作者對拼音ê重要性竟然hiah外行。其實用比較tō知：學華語kám m̄免學注音符號？
學英語kám m̄免學拼音？
學日語kám m̄免學カナ？
是án-chóaⁿ學台語m̄免學羅馬字？老師mā講無時間學羅馬字。請問英語老師kám ē-sái講無時間學英文字母？Bē-hiáu羅馬字，老師kám有法度正確kā母語講--出來？學生kám會曉用台語唸？上課教材是台語iah-sī華語？最後又koh轉去全華語ê教學、全華語ê情境。Án-ne kám是浸水式教育？教育部kám有真正beh chhui-sak台語？Taⁿ tio̍h-ài要求教育部趁「國家語言發展法」施行，ài設立全台語ê幼兒園、小學、國中。甚至到高中階段lóng用台語教課。以語言巢ê概念設立語區來保護母語mài流失。予囡仔長期浸tī母語聽講ê環境。做真真正正 ê 浸水式教育。若是會當ta̍k工、ta̍k 節課lóng是台語講課，台語tō是教學基底語言。Án-ne台語tō m̄-nā是一ê科目niâ。會當予自細漢講母語ê囡仔有母語環境thang延續。嘛予有心beh予囡仔學台語ê家長較有氣力。國家語言發展法施行tio̍h-ài重視語言平權kap復振，保障人民講母語kap母語受教權。Án-ne浸水式教育才有可能 kā 台語救活--起來。

頂幾日元宵節，雄雄接著阮查某囝ê電話，講伊tī馬來西亞，tng咧參加in ê元宵節活動，是一種叫做「拋柑仔」ê文化活動。阮查某囝”佩璇”tī馬來西亞ê『吉隆坡』作穡，頭尾有2年ah。三不五時會參與在地ê文化活動，通來融入in ê生活。佩璇若有拄著較特殊、較趣味ê代誌，攏會kah我分享。這擺看著chiah-nī新奇ê元宵活動，隨就敲電話轉來報我知。Koh問我講較早咱台灣，tī元宵節ê時，敢有啥物趣味ê民俗活動？In（他們）馬來西亞hia，tī元宵節ê時，會舉辦一種親像「拋繡球」，hit種叫做「拋柑仔」ê文化活動。「拋柑仔」ê活動，是一陣年輕未結婚ê查某囡仔，提一粒柑仔，tī頂面寫名，對湖ê一pêng kā 擲--落去，另外一pêng有一陣未結婚ê少年查埔，就攑網仔來hô͘柑仔；這種活動是欲製造未婚男女熟似ê機會，也是早前創造好姻緣ê一種方式。真有人情味ê款式，koh有情人節ê內涵。真正值得來保留，kā當做一種文化活動來推展，應該算真有特色。聽講到chit-má，koh會kā電話號碼、FB ê數號、Line ê ID、QR code，chia-ê現代ê溝通工具，攏寫寫tī柑仔面頂。真正是一種進化版ê文化活動，tòe社會ê時勢咧行，koh加一點仔娛樂ê氣氛，khêng-si̍t真予人會o-ló--chit。講到chia，予我想起咱台灣，tī元宵節ê時，嘛有真豐沛ê民俗活動。只是攏無咧推廣，真濟人毋知影niā-niā。像講元宵節暗暝ê「跳菜股，娶好某。偷挽蔥，嫁好翁。」，嘛是一種真有意義ê民俗活動。會當予少年一輩，了解早前老iân--ê，in男女之間熟似ê過程。咱kā想看覓，一陣無娶某ê少年家，去到菜園咧跳菜股；koh有一陣猶未嫁翁ê查某嬰仔，去菜園咧挽蔥。Tī十五暝kng-iàⁿ-iàⁿ ê月娘下跤，規大陣未婚男女，攏tī菜園仔內，tī遮爾有lo͘- bán -tih-khoh ê氣氛下面，會擊出啥物火星，真正予人誠期待。Koh有，聽講斯當時，較大方ê查埔查某，若是看會chiūⁿ目，就會當相招去賞花燈、臆燈謎，順紲約會kâⁿ散步。若是較閉思--ê，就轉去叫阿母揣媒人婆仔去講chhin-chiâⁿ，按呢成就真濟好姻緣。這敢毋是真好ê文化活動。這種元宵活動，會當予chit-má ê少年人知影，早前咱頂iân--ê，in男女之間熟似ê上好機會，就是tī元宵暝，雖然元宵節無「情人節」之名，煞有「情人節」之實。Siáng講台灣人無lo͘-bán-tih-khoh？Siáng講台灣人無「情人節」？為啥物無欲kā這種傳統活動好好仔保留koh推sak--落去？

1885年創辦《台灣府城教會報》是用Pe̍h-ōe-jī（白話字）書寫ê文獻，只要bat Pe̍h-ōe-jī，到今猶原有法度解讀；60年前全部漢字書寫ê七字仔歌仔冊，chit-mái已經變成有字天書，有才調解讀ê專家已經無幾个。Pe̍h-ōe-jī是表音文字，只要符合音韻ê台語，tō有法度書寫，無受語源束縛；若是全部漢字書寫ê七字仔歌仔冊，因為大量「借音字」kap「訓讀字」，致使台語族群oh得解讀，bē-hiáu講台語、han-bān講台語ê人閣較免講。現此時台語文創作者，足濟應用華語輸入法leh書寫，雖罔伊感覺phah字無礙，總--是讀者是m̄是閱覽無礙？抑是著經過大腦小可轉譯--一下？為著boeh hō͘較濟人看有台語文，堅持選擇漢字書寫，敢講chia-ê台語文化kan-na boeh hō͘現此時ê人認bat，m̄免考慮後代囝孫ê解讀？認bat台語漢字複雜閣無統一，稽考漢字正字正音是漢文專家ê專業，咱boeh復振台語書寫台語文，實在無必要為著搜揣漢字來阻礙台語文書寫。用教會羅馬字學母語，好用koh科學，tī chit个快速資訊網路時代，lô-má-jī 輸入，電腦phah字，網路傳輸，chiâⁿ做是必要條件，台語文應用漢羅書寫才綴ē著時代。學習羅馬字規律tō ē-tàng了解台語音韻，應用教育部「臺灣閩南語漢字輸入法」抑是「FHL Taigi-Hakka IME 信望愛台語客語輸入法」，無爭論--ē選漢字，有爭論--ē直接選lô-má-jī，省真濟揀選漢字ê麻煩，有夠方便koh bē跳針。Boeh學羅馬字規律m̄是kài困難，你ē使得利用ㄅㄆㄇ呼音法轉換做lô-má-jī abc：聲母（子音）：pㄅ／ phㄆ／ mㄇ／ b／ tㄉ／ thㄊ／ nㄋ／ lㄌ／ kㄍ／ khㄎ／ ng／ g／ ch tsㄗ／ chh tshㄘ／ sㄙ／ j／ hㄏ；韻母（母音）：aㄚ／ eㄝ／ iㄧ／ oo o͘ㄛ／ uㄨ／ oㄜ／ aiㄞ／ auㄠ／ iaㄧㄚ／ iauㄧㄠ／ ioㄧㄜ／ iuㄧㄨ／ oa uaㄨㄚ／ oe ueㄨㄝ／ oai uaiㄨㄞ／ uiㄨㄧ／ ；m合嘴閉塞韻尾／ n舌齒閉塞韻尾／ ng軟顎閉塞韻尾／ nn=ⁿ鼻化音符號／h喉塞韻尾。聲調（八聲）：kun君／ kún滾／ kùn棍／ kut骨／ kûn拳／ kún滾／ kūn郡／ ku̍t滑。總講一句，boeh寫toan-tiah有原聲思考ê台語文，應用電腦+台語輸入法，只要你ê台語音韻正確，tō有法度phah出心內所想，m̄免拍折ê台語文。

新春恭喜！歡喜迎新年！向望緊緊出頭天！舊年 (2018) 聖誕節， 咱提著1 kâi足大ê紅包--「國家語言發展法」正式完成立法！這是大家拍拚beh 20年初步ê成績，會當hō͘咱大大慶祝。3年後，12年國民基本教育，就是對國小到高中，lóng總ài有母語教育，而且是「部定課程」。但是，咱mā ài 了解：法律bē家己自動執行！猶是咱家己主動繼續koh大力推sak才是頭路。我tī chia 先提出幾ê要緊ê事項來kap大家思考、討論。希望大家做伙來激頭殼 (brain storming)，認真思考、積極行動，hō͘台灣母語真正有機會koh再「重頭生」！1） 要求中央政府趕緊設立行政法人ê「國家語言發展中心」，研究kap制定國家語言發展ê方向、方法、進度kap其他相關業務，koh督促政府確實執行國家語言發展法。M̄-thang kā 法律khǹg tī hia hō͘人拜拜kap看súi、鼻香！地方政府mā應該鬥出力。2） 國家語言書寫系統應該尊重國家主人選擇，會當全部漢字、全部羅馬字、á-sī漢字lām羅馬字。漢字應該限定tī「12年國民基本教育」範圍內底。3） 雖罔「國家語言」m̄是「官方語言」，政府猶是著尊重各語族需要，考慮部份公文書開始用母語á-sī區域通行語寫。4） 撥khah濟經費獎勵國家語言文創，不管是電影、戲劇、歌謠、文學、布袋戲，á-sī其他ta̍k樣娛樂性節目、影像等等。特別是公共電視台應該比照日本NHK製作台灣歷史「大河劇」，親像民視bat做ê《浪淘沙》，hō͘台灣人了解歷史。Mā應該舉辦kap鼓勵各行業社會人士、教師教授、大中小學生參加母語唱歌、演講、寫作等比賽，當然是官方主辦。5） 「台語電視台」應該加速進行，mā著繼續koh設立「台語文化園區」！客家kap原住民族lóng已經有廣播電台、電視台kap上少20 ê文化園區；上大語族ê台語卻kan-ta有1 ê彰化台語文化園區！無公平、無合理mā無應該！6） 國家語言能力應該列入公務人員升遷加薪kap學生考試加分ê項目；學校課本教材應該加入國家語言作品，m̄-thang koh lóng單單有「漢字華文」課文！按呢才符合台灣多元文化國家ê事實，mā才會當鼓勵大家學習其他族群ê母語。

是按怎beh揀tsit篇：
瓷仔是鶯歌ê寶，tsia上早uì清國、日本時代就開始有人leh做瓷仔，到kah戰後，瓷仔沓沓仔tsiânn做一个產業，落尾koh變做鶯歌ê標頭。Beh kā瓷仔做kah好勢，有真幼路ê學問tī--leh，來看本文作者ê介紹，認bat koh-khah濟關係瓷仔ê智識！咱生活當中有足濟瓷仔的製品，毋過he到底是啥物款材質--咧，足濟人sa無tsáng，koh-khah mài講欲按怎來區別--喔！代先，華語講的『陶』，咱就kā叫做粗瓷（tshoo-huî）；若是華語講的『瓷』，咱就kā叫做幼瓷（iù-huî）；一般華語若是稱呼做『陶瓷』，咱就直接kā叫做瓷仔（huî-á）就好。毋過，粗瓷kap幼瓷欲按怎來區別？咱只要簡單把握「風、火、水、塗」四字，就會使輕輕鬆鬆有寡概念őo。先來看「塗」的差別，若欲燒出幼瓷，一定著愛用高嶺塗，因為高嶺塗內底差不多無鐵仔等等的雜質，所以若是完全無kap釉，燒--出-來的幼瓷會真倚近白色，佇古早的西洋世界，in無法度燒出這種幼瓷，攏會kā伊叫做「白金」；若是一般粗瓷的塗質，若無kap釉，燒--出-來就袂是白色--的。Koh來是「水」的概念，條件是愛燒好兼無kap釉的瓷仔，咱若是kā幼瓷té水，伊是袂洩水--出-來--的，相對若是粗瓷提來té水，伊就會慢慢仔、慢慢仔洩水--出-來，而且幼瓷的吸水率絕對愛低過3 pha以下才會使。猶會記得兩冬前，聽得著泡咖啡世界冠軍的台灣選手講，伊tio̍h獎的其中一个重要因素，就是佇鶯歌買的咖啡杯仔，伊刁工揀選吸水率足低的幼瓷杯仔，hōo泡--出-來的咖啡，內底的花芳kap果子芳氣，完全袂予杯仔影響來吸收--去，評審會當鼻著十足的芳氣，hōo伊的咖啡作品，會使完全展現出原來的氣味，毋才有機會來tio̍h獎！Suà--落是「火」的因素，火所代表--的是「溫度」kap「thàng光性」，代先是溫度愛燒kah差不多1,230～1,280度左右的懸溫以上，伊才會來tsiânn做幼瓷的條件之一；若是一般粗瓷的塗質，硬欲燒kah這種懸溫，若毋是燒kah破破--去，無，就是作品會來khû跤--去；koh來是「火」所代表的thàng光性，粗瓷kā提來照光是絕對袂thàng光，若是完全無kap釉的幼瓷kā提來照光，伊就會小可thàng光。最後是「風」的作用，這是因為風有法度傳送聲音，若是幼瓷用手kā tia̍k看覓仔，伊的聲音會比tia̍k粗瓷的聲音koh-khah脆--一-寡，相對粗瓷的聲音會khah鈍，毋知按呢生粗瓷kap幼瓷的簡單區別，是毋是真心適？萬一若是拄著有人kok-pih刁工欲實驗，用高嶺塗kap粗瓷仔塗濫濫做伙去燒，koh燒出倚欲1,200度左右懸溫的作品，就毋知影欲按怎稱呼，是粗瓷抑是幼瓷？無要緊！咱就直接叫伊「瓷仔」就好！

是按怎beh揀tsit篇：
Beh建立文明國家，tio̍h-ài眾人tâng-tsê來拍拚，關心社會議題、要意文化傳承，m̄-thang有「別人ê囡仔死bē了」ê想法，逐家lóng是相黏蒂帶（sio-liâm-tì-tuà）ê共同體。本文作者認為lán tio̍h培養「信、望、愛」ê現代人性格，做伙來看māi。【 教育部漢字kap台羅合用版 】Tī世界，台灣已經hōo人認定是「已開發」ê國家！Án-ne，二十一世紀ê台灣人iáu-koh有啥mih欠點--無？我tī tsia beh講：台灣人上kài欠缺--ê就是「信、望、愛」！是啥代台灣人ē有tsia-ê欠點？因tuann有四點，1. 久長hōo人殖民kap分化，致使凡事lóng用「眼時前家己ê觀點」做基本思考：tsit-má按怎對我khah好？就按怎做。Sóo-pái無長期、整體性ê戰略思考kap建立台灣邦國ê計畫，án-ne對lán beh建國的確有真大ê困難！2. 台灣人m̄ bat有家己ê國家，m̄知「國家」是啥mi̍h，mā bē-hiáu按怎做國家ê主人，不管是認知、權利kap義務lóng無真清楚。3. 家己ê語言、文化hōo人phìnn-siùnn kap蹧躂，失去做人基本ê「靈魂保護」機制，人性降到上低程度，凡事lóng放外外，感覺kap家己無關係，無beh關心、mā bē-hiáu關心。4. 久長ê殖民教育，頭殼底kan-ta知影「實用」ê智識kap學問，tsiok欠獨立思考kap批判ê才調，kiōng-beh tsiânn做「文明植物人」！因為頂頭ê理由，台灣人對家己、對別人lóng無信心；對未來mā無啥mih ǹg望、m̄敢有寄望，過一日算一日，趁錢khah要緊。Koh-khah慘--ê是，「別人ê囝死bē了」，厝內整理到清氣tang-tang，出去外口就pùn-sò烏白tàn！Ē-hiáu愛家己ê囝孫，但是bē-hiáu考慮「久長了後」ê囝孫。對社會無責任感、koh-khah免講關心國家！台灣人若是真正想beh建立現代文明ê邦國，應該趕緊改掉頂面ê症頭，用現代人ê頭殼思考台灣ê未來，用負責ê態度、認真ê作為kap有遠見ê眼光，積極培養「信、望、愛」ê現代人性格──對家己、對社會、對國家有信心、有ǹg望kap有愛心，認真參與公共事務，大力鼓舞建國意識，趕緊建立文明國家，hōo台灣後代囝孫有好所在thang過幸福快樂ê好年冬！

是按怎beh揀tsit篇：
離開台灣，kap外國朋友熟sāi、交流ê時tsūn，你lóng按怎紹介lán ê國家？你對跤底ê tsit phiàn土地有偌深ê認bat？本文作者去到印度佛教聖地，beh走揣性命ê意義，suah翻頭看tńg來台灣，開始伊認bat本土ê道路──tsit段故事，lán做伙來看māi！【 教育部漢字kap台羅合用版 】2013年ê二九暝，台灣tng-teh鬧熱團圓，準備過新年；我人tī暗幫ê火車頂頭，uì印度第二大城Kolkata（『加爾各答』），beh前往佛陀悟出人生道理ê聖地──Gaya。來到Gaya，有真濟uì世界各國來tsia朝聖ê人客，走揣所謂性命ê意義。Tsit段旅程suah無意中hōo我揣著thang kā台灣ê過去拍hōo開ê鎖匙，開始我認bat台灣ê道路。Tī Gaya，我看著滿滿ê佛教信徒，koh拄著真濟kap我仝款揹揹仔旅行ê人。Guán kā慣勢ê一切放下，kā規年透冬ê家伙收入去一个揹仔，離家出走。逐个人出走ê原因，ē-sái講是天差到地，唯一仝款--ê就是guán選擇離開，然後tī路--裡相拄。凡勢tī guán ê心內，lóng有一个囥真久ê問題，tng-teh等guán去tshiau揣答案。我是真kah意熟sāi新ê朋友，tī tsia mā逐工lóng ē熟sāi新ê朋友。Guán除了交流，分享旅行ê經驗以外，koh ē kā人紹介家己ê家鄉、家己ê國家。「台灣是一个海島，無大。M̄-koh伊啥mi̍h lóng有，有山、有海，koh有真熱情ê人民，歡迎lín來環島！」Tse是我頭一擺kā外國人紹介台灣，我希望家己ē用得講koh-khah濟有關台灣tsit phiàn土地ê故事，suà--來我tsiah發現，tse已經是我對台灣上盡磅ê了解，原來我對台灣ê認bat是hiah-nī-á粗淺。離開Gaya，來到Varanasi，tsia有一條真出名ê大溪──印度人ê性命大溪，號做「Ganga（『恆河』）」。Tī Varanasi，我tn̄g著一个Chile（『智利』）人，伊已經流浪世界兩冬khah ke，m̄-koh伊kā我講--ê，suah lóng是Chile、南美洲ê歷史、文化、社會問題。伊有伊家己特有ê觀點kap想法。但是我感覺--著--ê，suah是伊對tshiânn養伊大漢ê土地有真深、真深ê感情。所致，就算離開兩冬，khah想、khah講--ê lóng是家鄉ê代誌。Tng伊邀請我紹介台灣，我suah雄雄感覺驚惶，因為tī台灣出世ê我，對tsit塊土地m̄-tānn無家己ê看法，甚至感覺伊離我tsiok遠、tsiok遠。Tńg來台灣，來到高雄，tsia mā有一條出名ê大溪──高雄人ê性命大溪，號做「高屏溪」。自細漢到大漢，我從來m̄ bat好好仔kā看--過，雖bóng「高屏溪」離guán兜kan-tann三公里遠。Tng我沓沓仔了解「高屏溪」ê過去，tī我心內ê衝擊，koh-khah贏頭一擺看著「Ganga」hōo--我ê感動。「近廟欺神，路頭若遠tsiah有親」，tsit句俗諺凡勢是beh kā lán提醒，ài lán m̄-thang bē記得tshiânn養lán大漢ê土地，m̄-thang bē記得家己是啥人。Uì厝邊ê大溪開始，我開始認bat台灣。想像有一工，我人tī天邊海角，一个無人熟sāi--我ê所在，kap一寡人做伙，我ē-sái親像hit位Chile人仝款，講--ê lóng是tsit塊土地，想--ê lóng是我ê家鄉，掛念--ê猶原是台灣ê大大細細。

是按怎beh揀tsit篇：
跨代共居，就是頂下沿做伙蹛，thang互相照顧。本文作者講，無仝世代ê交流，hōo老大人動頭殼，預防食老記持bái，少年人beh生囝mā有人tàu騙，siāng時解決現此時「少囝化」、「高齡化」ê國家危機，實在是一兼二顧neh！這幾冬社會因為少囝化佮高齡化的影響，人的想法、生活習慣佮政府的政策攏有綴咧變。佇學校教冊，古早一班五十二个學生，這馬賰無一半，以前希望小班教學，這馬足懷念過去「濟人濟福氣」的鬧熱。另外，醫學發達、生活水準提懸、全民健保有保障，平均活命超過八十歲，未來一个少年--的愛飼幾若个老人。若少年有拍拚、食老較好過--的就較袂拖身命，錢銀纏半腰，就免驚銀紙無人燒；毋過，艱苦人猶是較濟。國家為著欲予老大人攏有基本tik的生活，tio̍h發展福利政策；若無，2026年咧欲發生的超高齡問題，會佮少囝化絞絞做伙。以我這个老百姓來講，面對這兩个社會危機，上濟是鼓勵家己的囡仔、學生佮親tsiânn的少年家，緊嫁娶、緊生囝。毋過講to咧講，huah to咧huah，有喙講甲無瀾，嘛是無人聽。學生內底生一个--的，叫伊閣生講毋敢，因為趁少開濟，tsih載袂牢。少年--的毋敢結婚，若結婚--的毋敢生--啦。我只好轉念，上無愛共半ló老--矣的家己顧予好勢，以後絕對袂當變做拖累國家的人，愛老甲勇健閣優雅，毋thang無彩囡仔佮國家的錢啊！人共半ló老五十歲叫做「柑仔色世代」，事業到一个坎站，囝兒序細離跤手，算是人生的收成，ná像柑仔黃金黃金、豐收、飽滇的感覺。欲按怎做，才袂變做漚柑仔thûn規籠--咧？欲按怎過一个健康、獨立、自由、自在、優雅的生活--咧？──愛「承認老」，嘛愛「無承認老」。愛有「承認老」的理智，知影老毋是tài身命，是hām當初「青春轉大人」仝款的自然現象，老就會較慢鈍，做代誌毋thang閣兇兇狂狂。食物件袂當iau虎sà，食好、食巧（khá）毋thang食傷過飽，食甲漲腹肚的『百匯』就mài閣去--矣--啦！Ke食無補，làu屎就艱苦。穿插的部份，懸踏鞋仔收--起-來，改穿布鞋會當一兼二顧，隨時去散步閣袂跋倒。蹛的徛家上好是揀交通利便、有車幫thang坐、倚病院的所在，較袂去共少年--的閘著麻煩。老人欲四界行，坐車上四序（sù-sī），若有少年--的讓位嘛免歹勢，慈愛的老大人愛笑bi-bi。行路跤步tio̍h-ài看予好勢，踏予穩，老人驚跋，骨若tsi̍h--去，仙鬥to鬥袂bā--啦！老人上寶貴--的是智慧，毋過少年人的世界嘛有伊的道理。忍--咧，恬恬仔看，mài先開喙，家己才袂厭氣，少年--的嘛才會接受--你。娛樂的部份，講較實在--的，朋友註定會愈來愈少，上慘是會隨个仔隨个無--去。所以，毋thang閣佮人結冤仇--矣，若過去是冤家，上好是原諒再原諒，若有需要就緊共人會失禮，和和氣氣、歡歡喜喜，啥人先去做仙是袂按算--得。老罔老，上好是愛有一粒「無承認老」的心情。食一歲學一歲，學家己興趣--的、老歲仔做會來--的、時間袂傷迫--的，因為有出去佮人tsih接，會當交朋友、疏筋活血、揣著人生的意義。頭殼有咧動，心情會較輕鬆，嘛會當預防食老記持䆀抑是傷早失智。日--時有代誌thang無閒，暗時毋才睏會去。欲有青春的心，嘛會當試看覓仔佮少年兄做朋友，欣賞in的創意、聽in的音樂、講in的笑詼──這款「無仝年歲的友情」，嘛算是做功德佮對少年人的牽成，因為老--的老步定，少年--的會當對你遐學著解決問題的撇步；愛佮老人開講的少年家，想法會較正面、情緒會較穩定，都合若拄好，閣會當佮老大人學台語，真正是好空的代誌！這馬「跨代共居（hānn世代做伙蹛）」tng時行，是揣一寡無血緣的少年家來做老大人的厝跤，予少年--的省錢，老歲仔家己嘛會當ná ke一个孫仔。閣有一个技巧，就是會當做伙解決少囝化佮超高齡化的危機，就是真正佇厝鬥騙孫，予少年--的敢生囝，予家己看著幼囡仔親像puh穎的草仔，有活--落-去的希望佮趣味--啦！

是按怎beh揀tsit篇：
Uì歌仔冊ê戲文漢字、長老教會創造白話字，傳入台灣民間，一直到教育部公佈推薦漢字、整合出台羅，台語文字ê一致化，已經有真大ê發展。漢、羅兩套文字系統lóng真要緊，tann羅馬字tī教育現場khah無受重視，確實需要lán繼續督促政府kā大力推sak。【 教育部漢字kap台羅合用版 】台灣母語就是原住民族語、客語kap台語。原住民族語屬南島語系，m̄是漢語，sóo-pái無漢字thang寫。Tse是常識。若是台語、客語，雖bóng大部份是漢語，但是有透lām真濟非漢語ê詞彙，無法度全部用漢字寫，tse mā是通人知。總--是，因為「中國化」教育ê關係，tsiok濟人慣勢用漢字、真愛用漢字，拄著無漢字thang寫ê語詞，就發明漢字來寫；致使「ò-giô」變「ài-gio̍k（愛玉）」、「muâ-sat-ba̍k」變「sat-ba̍k-hî（虱目魚）」、「おじさん」變『歐吉桑』、「おでん」變「烏輪」…… Án-ne m̄-nā走音、走意，mā bē-tàng tàu-tah表現台灣母語ê本質。Koh有，採用真濟罕得看--著ê漢字，範圍超出教育部公佈ê「常用kap次常用漢字」6,000字！親像敧（khi）、撬（kiāu）、搦（la̍k）、癉（tan）、胿（kui）等等（註一），罕見koh筆劃濟，真歹寫。Tsit款情形ē ke-thinn學生學習困難、減少學習意願。Koh-khah無合理--ê，創造真濟怪奇ê漢字，甚至連電腦mā無tè揣。Koh再講，後擺ē有tsiok濟有「經濟價值」ê台灣母語文化產品，親像歌曲、戲劇、電影、詩文、bàng-gà、桌頂game（桌遊）甚至AI（人工智慧）等，m̄-nā kan-ta beh hōo台灣人sńg用、欣賞，mā ē-tàng hōo包含中國kap東南亞濟濟外國人享受。考慮頂頭所講ê事項，lán beh建議：1. 漢字盡量限tī十二年國教用字範圍，上好是無超過2,000字，án-ne對學生beh學、台灣人beh讀，kap外國人beh欣賞khah有幫贊。2. 考慮台灣母語多元來源kap內容，承認「多文字文體」ê書寫必要，包含「單純寫漢字」、「全部寫羅馬字」、「漢字lām羅馬字做伙寫」三款文體。3. 尊重台灣人名姓權，允准用台灣母語寫個人名姓，包含身份證kap護照，親像行政院發言人Kolas Yokata án-ne（新加坡kap香港lóng是án-ne做）。4. 追認Pe̍h-ōe-jī（白話字）ê「文字地位」。過去150年來，白話字替台灣人保留母語、建立台灣母語ê傳統文化、出版tsiok濟tsiok濟宗教、文學、醫學等書面資料，全世界研究台灣母語ê學者lóng有teh使用。白話字文獻thang講是世界性ê文獻。「轉型正義」當然應該有白話字ê份。5. 比照過去華語教學，編寫羅馬字「台灣母語首冊」，像教ㄅㄆㄇ án-ne，先教十禮拜五十節課ê羅馬字，koh來tsiah開始教漢字。6. 比照《客家基本法》第十一條kap《原住民族基本法》第九條，成立政府出錢ê「行政法人」國家語言發展中心。

是按怎beh揀tsit篇：
無論城市iah庄跤，台灣sì-kè lóng是好光景，值得lán不管時來去行行lau-lau--leh。M̄-koh，若來到生份所在，tio̍h-ài ē記得認路、記路，無若失路--去，就影響著lán tshit-thô ê心情--ah。做伙來看本文作者記錄伊一擺難忘ê失路經驗。今仔日阿華講beh去民雄ê中正大學行行--leh，tuì竹崎交流道駛到門喙，大體仔是十分鐘niâ，tshìn-tshái揣一tah有tsa̍h ńg ê格仔位就pha車。炎kah ē tsha̍k人肉ê日頭光金sih-sih，好佳哉iáu有不止仔透ê風tuì樹仔跤吹--過-來，m̄-koh是燒--ê，行to無幾hua̍h，kha-tsiah-phiann lóng tâm--去，衫kap肉早就黏做伙，hōo人真bē爽快。對tshian看著一間店面leh賣tshuah冰，tsiok濟人tī-leh門喙排列tng-leh等，m̄-koh tī店內食ê人客lang-lang--á，iáu有位thang坐，貪著有冷氣thang吹，頭家koh有量，坐到四點tsiah結siàu，換講beh去大林鎮lau-lau--leh，tsiânn緊就到鬧熱ê市區，tshìn-tshái揣有所在就pha--落-來。照beh去火車頭ê指示牌倒uat，隨看著土地公廟koh pōng著派出所tsiah正uat，塗跤是鋪地磚ê觀光步道，雙爿lóng是tng-leh做生理ê店頭，內底有一間賣臭豆腐kap麵線羹ê店仔，有寫一塊「食臭豆腐請攑號碼牌」，有tsiânn濟徛leh門喙等--ê，店口uan-na有桌仔椅仔thang坐，guán先liu一枝三十八號ê紙牌，koh叫一碗免叫號ê麵線羹兩个人公家食，thui煞頭家tsiah leh huah十九號，tsit聲有thang等--ah，真正十五分鐘後tsiah輪--著。Tsìnn酥酥ê臭豆腐有五塊，逐塊lóng tī正中心刁工thuh hōo破，囥tsia特色ê醬料tī內底，邊--a koh有beh hōo人客kah味ê泡菜，一睏仔就sut了了，想beh koh來一盤，頭家講賣完--ah，錢納煞，天就暗--來，路燈kap店窗ê電火kā街仔路tshiō kah光iànn-iànn，beh行去火車頭ê半tsiūnn路ē，拄好喙ta喙ta，就倚去賣涼水hia買兩杯「真珠奶茶」，ná lim ná se̍h tsit个生份ê庄跤街仔，koh正uat就看著火車頭，塗跤有畫tsiânn濟ê停車格，mā停無tīnn，阿華一支喙仔翹tu̍h-tu̍h講早知來tsia停就好--ah。「人lóng mā是hông教--出-來--ê，thài有出世就tsiânn巧ê道理，hia有石椅仔，來hia坐涼--一-下。」Kā涼水lim煞，阿華出招來去tńg，即時徙跤行去車頭前ê果子仔擔揀兩粒木瓜，ná行鋪地磚ê觀光步道ná幌tuì派出所過，隨pōng著大路，koh來是正uat iah是倒uat--leh，tùn-tenn兩三秒，就tshìn-tshái揀有一座陸橋ê倒爿行--出-去，行十thóng分過幾若个十字路口，路草愈來愈生份，我唸講未暗ê時kánn-ná khah好認路，天一下烏--來，suah sa無tsáng thang揣，是m̄是來去派出所，叫警察kā lán報路？阿華抓後腦仔講：「好是好，m̄-koh hit-tsūn a̍h無kā路名記--落-來，是beh按怎問--leh？」Koh摸差不多二十分鐘，無張無持看著一枝掛「烘鴨肉」kha̋ng-páng ê發財仔車pha tī十字路口，我即時哀一聲：「揣--著--ah！」正正就tī khah後壁ê路邊看現現，若m̄是講tsiânn罕得有人leh路邊賣鴨肉，pha車ê時我有siam--著，真正就m̄知tī時tsiah揣ē著。論真講，beh暗仔àu-hip ê打馬膠路，手kuānn兩粒木瓜幌倚beh一點鐘久，心肝koh狂beh揣車，規个人kiōng-beh tsih載bē tiâu。阿華講：「後過tī生份所在pha車，ài先kā路名記--著，上無iáu有警察thang問！」
「庄跤ê地頭，看to無幾tsuā街仔，干干仔摸無路thang行，真正教一擺乖！」
「行，來去tńg！」

是按怎beh揀tsit篇：
漢字kám就是華語、羅馬字kám就是英語？本文作者用「原住民族羅馬字名」kap「號英語名」做例，說明社會對文字、語言對應關係ê刻板印象，呼籲逐家尊重每一个人ê號名權。Uì號名、正名開始，lán也thìng好沓沓仔走揣個人kap文化ê主體性。準講，今仔日有一个英語人踮台灣講，please call me Mark，我想無人ē見怪，講「你是按怎無叫『馬克』，登記身份是按怎無寫漢字beh寫羅馬字」。若tī自本就寫羅馬字ê環境內底，對方報名了後，kā問講beh按怎拼寫mā是sù常代；可比Catherine iah是Kathrine，Stacy iah是Staci；無論按怎，有人leh講，「你好我叫Staci，煞尾是 “i” ê hit个」，我mā無聽講有人ē怪伊「你真gâu hàm想neh，你ê名我bē-hiáu用mā記bē tiâu」，iah是「Honnh好，不管你叫啥mi̍h，我beh叫你『史黛西』，而且寫做煞尾 “y” ê hit个」。反倒tǹg講，準若看著一个名按怎寫，lán一般mā ē尊重對方希望hông按怎唸。譬喻Julia kap Jesus，有人希望唸--起-來起頭是 “h” ê音，有人希望起頭是 “j” ê音。譬喻（漢字）名寫做「乾」，m̄-koh無讀做「kan」。窮實，lán leh問別人ê名姓，iah是按怎稱呼，一般lóng ē尊重對方報hōo--lán ê方式。M̄-koh m̄知影是按怎，tī台灣，有一寡人kā in希望hông稱呼ê方式報--出-來ê時，suah hông tènn m̄知、看伊無、hông譬相。名字是一種認同，伊kap認同仝款，有tsiânn要緊ê一點是，lán lóng應該有「用家己希望ê方式hông稱呼」ê權利。M̄ tsiah無論是認為原住民名uan-na應該用漢字來寫，iah是最近幾冬來「無號英語名tsiah是政治正確」ê潮流，我lóng感覺真oh理解。認為無應當號「英語」名ê人，量約仔有幾个論點，第一是無應該「配合別人放棄家己ê名」，第二是「應該對家己ê文化有自信，用本名就好」。M̄-koh事實，論到文化，lán自來就有出世ê名、字號、偏名、小名、筆名、諡號（sē-hō）、土名等等，tsîng到tann to m̄是一个名uì搖籃血跡到往生離開hông叫透流ê情形，tsia-ê名ê出現mā m̄是「配合別人放棄家己ê名」，是拄好顛倒píng ê「因為有tsiânn做一个個人ê主體性kap tī生活中ê文化意義，tsiah ē有無仝ê名」，beh講佗一个是「本名」，koh無的確是出世ê名，有可能是kap家己情感束縛上深ê hit个。若án-ne是按怎號英語（iah是日語、法語等等）ê名，就雄雄變做是配合別人放棄家己ê名，iah是對家己ê文化無自信--leh？Koh-khah趣味--ê，是tsit種「號英語名政治無正確」ê主張，就我看--著--ê，是uì「英語人」來--ê khah大門。掠tsit點來講，我m̄知影tse kap kā家己號名，佗一个khah「文化被動」。甚至我感覺hia-ê講台灣人lóng有「英語」名ê人，有影是siunn過suí面，準是細漢補英文hông號ê名，tse mā是一个用「羅馬字」寫ê名，而且mā無限制kan-na kap英語人交流ê時tsiah leh用。講到tè，tsit種「原住民mā應該用漢字寫名」ê理路，kap「mài號英語名，無就是kā家己文化看衰」ê主張，其實是做對頭--ê。所以，lán到底是對「華語漢字霸權」siunn過慣勢，iah是lán hām家己leh推sak「英語羅馬字上kài高尚」to無致覺？

是按怎beh揀tsit篇：
轉型正義ê khang-khuè已經起行，有濟濟方面需要逐家ê關心kap督促，除了政治檔案開放、清除威權象徵等等，本文作者koh特別指出「語言」ê面向。過去受獨裁政權打壓ê本土語言，tann beh按怎恢復性命，值得lán做伙思考kap拍拚。【 教育部漢字kap台羅合用版 】「轉型正義（Transitional Justice）」就是民主國家對過去獨裁政府所實施ê違法kap無正義ê行為，做出彌補ê一種做法。通常有司法、歷史、行政、憲法、賠償tsit幾个面向。M̄-koh，我發覺lán tsit-má leh huah ê「轉型正義」，ná像無講著「語言」ê轉型正義，所以，tī tsia我beh特別提出來討論。逐家lóng知影，tī國民黨政府ê戒嚴統治下面，台灣ê本土語言，m̄管是原住民各族語、客語iah是台語，tsiâu受著強力ê打壓。Tī學校--裡，用罰錢、罰徛、掛狗牌仔ê方式，禁止學生講母語。Tī社會上，限制電視、電台用本土語言放送ê時間；本土語言ê戲劇mā受著限制，致使有用華語演布袋戲kap歌仔戲tsit種hàm古ê代誌；koh限制台語歌曲播送ê數量。濟濟對語言環境ê壓制，到tann iáu未受著濟濟人ê討論kap關心，tse是lán特別ài注意--ê。Suà--lueh beh講為啥mi̍h「轉型正義tuì語言做起」。台灣ê本土語言到tsit-tsūn有滅絕kap斷站ê危機，人口上少ê Thao（『邵』）族，聽講賰無十个人ē-hiáu家己ê母語；就算是使用人口上濟ê台語，四十歲以下ê少年人，已經真少人leh講台語--ah，二十歲以下ê學生，根本就m̄ bat聽著in用台語leh對話。根據語言學家ê推測，koh經過三十年，lán ê社會就聽bē著台語--ah，因為tsit-má五、六十歲以上，ē-hiáu講台語ê人，時到已經八、九十歲，mā死kah差不多--ah，賰--落-來ē-hiáu講--ê，mā揣無人thang聽。語言ê消失，m̄是人ê死亡niā-niā，是規个民族ê消滅。人講「無語言就無文化、無文化就無民族」，tse m̄-nā是台灣ê不幸，mā是全世界、全人類ê災厄。語言ê轉型正義，是kap時間leh相拚，看是挽救ê速度khah緊，iah是流失ê速度khah緊。Lán逐家lóng tsiânn拍拚來救母語，iáu無一定拚ē贏流失ê速度，何況，tsit-má lán iáu看bē著政府tī語言ê轉型正義頂面，有啥mih積極ê作為，真正hōo人tsheh心kap憤慨。歹命囝無悲傷ê權利，lán ǹg望仝心ê有志做伙徛--起-來，發揮每一个人ê影響力，去影響身軀邊ê人，逐家lóng來挽救母語，koh tio̍h強力監督政府，ài in提出復振母語ê目標kap進度，hōo lán一項一項來追蹤，án-ne tsiah有進展kap成果。我對母語復振ê理想目標，上無ài還lán tī戰前1945年ê台語能力，請逐家做伙來拍拚。

是按怎beh揀tsit篇：
台灣四面lóng是海，lán若beh kap水koh-khah倚近，定著ài ē-hiáu泅水。本文作者想起做囡仔ê時kap爸母泅水ê經驗，講著濟濟相關ê台語詞；uì tsia-ê豐富koh心適ê詞內底，lán看著台灣人ê海洋個性，無論ē-hiáu泅水未，lóng ē-tàng來學語詞őo！細漢ê時，爸爸若開喙講欲去泅水拍滂泅（phah-phōng-siû），阮遮ê囡仔就會歡喜甲大、細聲叫，媽媽就會叫阮緊鬥tshuân游泳衫、游泳褲、バスタオル（『大浴巾』）、sio̍k-pháng（『吐司』）、冷滾水、sui̋-tóo（『水壺』）、果子…… 啊厝邊隔壁ê囡仔伴ke減會有人走來阮兜ê門跤口，探頭看阮一家伙仔ê無閒、歡喜！入學進前，我已經穿連身ê游泳衫咧耍水、沐水--矣，siáng知影入學以後，若kap查某同學講阮熱天會去泅水拍滂泅，攏會予in恥笑，笑講我毋驚予爸母拍--死，閣毋知見笑，敢thuìnn-pak-theh無穿衫去耍水！「啥物咧無穿衫？！泅水攏嘛tio̍h穿游泳衫、游泳褲去佇游泳池泅啊……」我真不服kā in應，煞予in逐个人面色怪怪，有人聲khê倒問：「啥物是游泳池？啊游泳衫、游泳褲是生做啥物款？」記持中，宜蘭病院中山宿舍內ê圓形水池，有爸爸kā我箍樹奶箍拍滂泅ê印象；舊城圳溝（八千代川）ê東爿kap南段雖然佇生活中ê身軀邊，毋過，爸爸媽媽不准阮去圳溝遐耍水，因為ke減有死狗、死貓kap一寡無清氣、人無愛、歹--去、害--去、lah-sap ê物件佇圳溝內浮流。市公所後面ê泅水池是日本人留--落-來--ê，佇彼个無鼓勵人耍水、沐水ê時代，這个泅水池就是爸爸教阮兄妹仔泅水ê訓練所，像我ê蛤仔泅（『蛙式』）、死囡仔the（『仰式』）就是佇遮kap爸爸學--來--ê。礁溪（Ta-khe）龍潭游泳池是國際標準型--ê，闊25米、長50米、深90公分到3米，池仔內有貼thài-luh，閣有無仝ê色水分水道線。池仔邊米半外四箍圍箍有尺半闊ê紅毛塗水溝，是予欲落水進前ê人hòo水備身，抑是細漢囡仔耍水、無落水ê大人浸跤、沐水ê所在；閣出--去，有幾若層ê紅毛塗看台坐座，kap種佇四界ê樹仔、草埔、花欉，hām tsa̍h日用ê牽藤懸柴架。這个游泳池是媽媽會落水學泅、浮會起--來ê所在，嘛是我學跳水、泅出千米kap勤練掠篙泅（『自由式』）ê基地。歇熱禮拜ê時，阮嘛會去福隆海水浴場耍水、看流行。海水鹹鹹有湧有浮力，閣ke減會予水母sut--著，加上日頭炎炎gâu咬--人，所以來遮攏是來看、來學kap泅水有關，抑是tng時行ê事項，親像『沙灘』、『太陽傘』、the椅、牽烏目鏡、pi-kí-nih（bikini，『比基尼』）、sa̋n-tóo-it-tsih（sandwich）、『氧氣瓶』、『蛙腳』、蝶仔泅（ia̍h-á-siû，『蝶式』）、搭thiàn-tooh（『帳篷』）、露營……攏是對遮學--來、捌--來--ê！「泅水ê要領是毋驚水，就先學藏水沬（tshàng-tsuí-bī）……」當初爸爸按呢講，「佇厝內用面桶承五六分水，鼻仔捏--咧mài喘氣，家己kā面浸入水--裡ê同時，心內唸「一、兩、三、煞」，才攑頭起來喘氣……」、「面佇水--裡當擋過二十ê時……」想起囡仔時代，爸爸教阮學泅水ê種種，心肝頭甘甜ê泉水就勻勻仔溢--出-來……

是按怎beh揀tsit篇：
M̄知逐家kám有聽過暗暝ê聲？現代人多數蹛市區，暝--時聽--著--ê，íng-íng車聲、人聲khah濟，m̄-koh若斟酌聽，iáu是有濟濟動物ê聲，親像狗仔、貓仔、鳥仔、各種蟲thuā……。來看作者ê暗暝有啥mih聲，mā ē-tàng聽看māi家己ê暗暝有啥mih聲őo！製材所ê厝蓋，若m̄是khàm一lîng一lîng ê亞鉛片就是規領烏烏ê打馬膠紙，拄著siàng大雨ê流擺，一tsūn一tsūn sà-sà叫bē輸tī鼎底leh炒塗豆hiah鬧熱，suà--落-去規港順nî-tsînn跤ê水khiò，流uì厝角頭去，koh親像水tshiâng án-ne，uì頂kuân piànn落去厝後溝，雨愈粗tshuah流聲愈tân，kánn-ná溪水leh tshiâng石壁、洗幼沙án-ne hi-hi-hua-hua有粗有幼，liâm-mi kuân liâm-mi低，好親像有人坐tī厝尾頂leh e吊鬼仔，一睏仔牽長聲leh hainn起hainn落，koh一睏仔suah tńg kuân se̍h低leh onn-onn叫，好聽koh bē吵人ê眠，hōo人睏kah lóng m̄知thang tsing-sîn。Tse是蹛工寮ê散赤囝，tsiah有hit號福氣，啊若好額人驚去hōo風雨吵--著，關門tshuànn戶bih踮樓仔厝ê房間仔底，khah有tsit號身命thang聽--leh？規排起tī鐵枝路邊hōo工人睏ê工寮，暝--時聽ē著規列順鐵枝路駛--過ê車tsuā，牽長聲lòng-lòng-háu，到站踏擋仔si-si叫，勻勻仔suan入來耳空內底，見若倒tī總鋪ê眠床頂，ē先感應著塗跤小可leh tsùn，uì遠遠鐵枝路hit爿頭ûn-liâu-á tsǹg入來身軀，hit款微微仔搖、綿綿仔tsùn，親像hōo老母ànn tī胸前beh睏ê囡仔，目睭bui-bui、bûn-bûn-á笑，是leh享受ná搖ná beh睏ê心情，暢kah bē顧--得。鐵枝路頂來來去去、起起落落ê火車，tsia̍p koh鬧熱，好佳哉in有定著ê節奏，iáu未礙著我ê睏眠，仝款kônn-kônn叫，一醒到天光。製材所ê廠房kap工寮lóng是柴枋仔起造ê低厝仔，m̄管大細枝柱仔、楹仔（ênn-á）iah是相連ê橫栱（kông），lóng用家己鋸台liâu--開ê便料，hiàm工人tshìn-tshái搭搭--leh，釘ē tiâu、看ē得過，就無leh管suí-bái--ah；啊若照規格、寸尺落去鋸--出-來，beh賣--人ê桷仔（kak-á）、枋仔、圓杉（註一）……tsia--ê mā lóng是木材ê製品，m̄-nā án-ne，連囤tī柴埕iáu未liâu--開ê原木，mā ē siânn白蟻（pe̍h-hiā）倚--來，是生湠、做siū ê好所在。白蟻bē揀食，beh khè ê柴無leh分tâm-ta、芳臭，鼻有柴味就khînn倚--來，ná khè ná蛀，濟kah趕bē離koh治bē斷根。Leh khè柴是無暝無日、無晝無暗、無年無節，無分初一、十五，有精差--ê是鋸台leh tân tín動ê日--時，四khoo-liàn-tńg tsiânn吵，聽bē著in喙齒leh pōo ê聲，啊若暝--時，工廠無人作穡，地靈上輕ê時tsūn，不時聽ē著tsiânn細聲「si-suāinn……si-suāinn……」ê聲，tī-leh耳空邊hainn無歇。熱--人倒tī總鋪ê草蓆仔頂，睏kah teh-beh落眠ê時tsūn，若嫌伊siunn吵，就用tsíng頭仔áu khiau，輕輕仔「khok……khok……」去khà眠床枋，叫伊mài koh khè--ah。白蟻真正即時恬--去，賰灶雞仔kap草蜢仔tī-leh耳空邊kainn，m̄-koh見效是一兩秒niâ，第三秒過--去，伊仝款ná khè ná唱歌，我koh用tsíng頭仔khà第二改，伊suah bē giàn tshap--我，仝款hainn kah si-si叫。久--來就知影，làng兩三分鐘tsiah khà，顛倒khah有應效，bē-sái隨khà，tse是白蟻ê性地，mā是好sńg ê所在，我若khà，伊就歇，無khà就照khè，若khà kah我手痠、目睭澀澀kiōng-beh kheh--去，就是我睏ka-tsuē lóng m̄知人ê時tsūn。

是按怎beh揀tsit篇：
台灣自本是移民社會，現代國家形成ê海湧uì西方tshiâng--來ê時，lán經過兩代ê殖民統治，tī時代拄tn̄g ê空隙nǹg-tsǹg，suah iáu-koh tī太平洋邊浮浮沉沉。踏lán ê土地、講lán ê語言，kā人民ê權力提--tńg-來、決定家己ê命運，hōo lán thang繼續踏lán ê土地、講lán ê語言。又閣拍破家己踅台灣的紀錄，來到無熟似的萬里。逐擺欲去較生份的所在，我攏會問邦--先-生：「你有去--過--無？」嘛順紲想一下仔過去，我家己有去--過--無？會按呢問，就是彼个所在阮無做伙去--過，較tsia̍p行踏了後，阮罕得駛車去𨑨迌。雖然參與活動愛定定坐bá-suh去集合真忝頭，m̄-koh因為遠路恬恬行，顛倒變做一款生活，講--起-來這款生活無意中嘛減一寡排碳量。林--先-生捌講：「Kā行踏宣揚理念、接觸人民、感動人民的工課（khang-khuè）（註一），當做生活的一部份，每禮拜hām志工老朋友見一擺面、做伙完成行踏工課，hām去拍一場goo-lú-huh、啉一罐麥仔酒，其實是仝款快樂--的。」這馬，咱每個月見兩擺面爾，算--起-來是拍五折。看遮的路名庄名：瑪鋉（Má-sok，註二）、鼓亭、石角、龜吼（Ku-khang，註二）、野柳，真正有來到外地的感覺，通常地名路名是咱認捌地理方位特徵kap人文歷史的根本。佇咱的近代史，捌有統治者用人名、外來的地名去替換，予咱沓沓仔袂記得上原底的名所代表的意思，來毀壞人對這塊土地的認捌，長久以來確實有伊十足的效果。萬里會當保持遮的名，無兩位「中--先-生」的影，有夠好運！漁港的味真濟款，佇山區蹛久--矣，遮的味鼻--起-來真親切，有海味、魚仔味、臭臊味、船仔味……攏濫濫做伙，是一款咧拍拚的味。啊！看著海--矣，閣看著基隆嶼。往核二廠的方向，正手爿是海、倒手爿是山，海上有一寡商船停佇遐，畫面真恬靜。倒手爿的淺山，色水真青，古早一定有石虎佇遮生活，無的確這馬嘛有--咧，只是林務局攏無kā經費開佇做調查，因為做調查m̄是百姓目睭看會著的成績，就會先予公部門放棄，m̄-koh做調查是保育的基本工課啊！沿路的大石頭有影媠，佇海邊--的、佇山邊--的、抑是予公路破--開--的，攏大甲真奇妙！行到東澳、野柳，一棟建築物傳來YMCA的歌聲，行較接近的時，原來是海洋世界，我m̄捌去過遐，我無法度去看動物做表演，想著in蹛佇水池m̄是大海來受控制，就真無奈。天公伯--à今仔對阮真好，無出大日頭，若無，行佇海邊的公路，恐驚會曝甲烏焦（oo-ta）。頭殼內忽然間跳去想著順兄，伊已經對行踏的人生畢業，今仔日抑是另工，袂閣有順兄來做伙行踏--矣，想--著就嚨喉管（nâ-âu-kńg）滇。這條核二廠到金山的路，順兄行--過，有伊的跤跡。人的身體攏有使用期限，順兄的身體袂當閣行「降低修憲戶橂」的活動--矣，伊的精神會陪阮行，行到「希望有一工」的彼工。講著《憲法》，「中華民國」這四字就會予濟濟人真感冒，我敢就袂感冒？講這phō《憲法》m̄是咱--的，kap咱台灣人無交插（kau-tshap），是啊，伊本來就是根據統治規个大中國的需要去設計--的，足濟規定攏無可能適用佇咱小國台灣，所以咱愛揣著方法予伊真正kap咱無底代（tī-tāi）。是講護照閣咧貼貼紙一四界走--矣，咱國內的根本大法，管待伊有彼四字--無。問題是，咱人民若無提著修改的權力，彼四字是欲按怎tàn-hìnn-sak？M̄知逐家有想--過--無？咱所做的三項工課：補正公投法、修正選罷法、降低修憲戶橂，in有啥物共同的所在？想看覓--咧，心肝頭應該真緊就袂閣予彼四字硩--著--矣！人民作主志工團6月9日的金山萬里行踏。

是按怎beh揀tsit篇：
高雄是工業化ê少年城市，天闊闊、海倚倚，未曾開發進前，uan-na是樸實ê漁村，紅毛港就是其中ê一个。港區擴建、tsiânn做貨櫃中心ê緣故，紅毛港庄社hông遷徙。作者是在地人，充滿感情ê筆尾文句，thang看出伊對故鄉ê siàu念kap m̄甘。紅毛港人出入庄頭ē-tàng選擇坐船iah是坐車，m̄-koh若方便性，guán lóng坐船仔khah濟。騎oo-tóo-bái uì guán二港口去坐船，無論是去Pang-khiah（崩隙，註一）、中洲仔、旗後、Há-má-sing（『哈瑪星』）、前鎮、小港lóng真sù-sī，拄好是tī港內se̍h一liàn，省時、省工koh mé-lia̍h，連beh來guán海汕國小教冊ê老師mā仝款。若tuì市內坐車來，行中山路經過小港、接沿海路khoo tuì大林蒲（Tuā-nâ-pôo）入--來tsiah ē到，路se̍h tsiânn遠koh ke khai幾若點鐘。Tsit-má ê時代逐口灶lóng有車，khah早就m̄是án-ne--ah。海口人也是khah慣勢船仔ê交通生活，若無tī在地生活--過ê人是oh得體會（tse是我ê體會，無代表別人）。Guán叔--à、姑--a去讀小港國中，iah是guán母--à tshuā guán去Pang-khiah揣姑婆--ā、家己騎跤踏車去中洲仔大姨--ā in兜tshit-thô，lóng是坐船上緊，不時hông揣無人ná野馬pha-pha走──原來自細漢厝--裡就訓練我走跳ê江湖生活。Guán小弟bē愛讀冊，目色巧、跤手mé、gâu泅水、討海、駛船、提kinn--a補網仔、kinn線、縛餌tsan蟳仔、做釣竿仔（tiò-kuann-á）釣魚、十八般武藝lóng ē，老爸若leh hē網仔，伊ài負責huānn船舵（tsûn-tuā）聽口令駛緊放慢，koh ē「phe船」，gua̋ phānn--leh，厝邊頭尾是呵咾kah ē tak舌。伊是東港水產學校卒業--ê，有老師牽成koh爸母phik-kok（『有人罩』），飼蝦仔一年冬趁--ê比讀冊人khah濟。Guán nǹg-tsǹg ê個性是順天意自然養成--ê。Tuì大林蒲入來紅毛港行外海路接唯一一條海汕內路、像顛倒píng ê「U」字形，bà-suh若入來到盡磅ài koh翻頭出--去。一條路分五tsat，海汕一路到五路，一路一姓koh有一間大廟，姓楊仔--ê、姓李仔--ê、姓吳仔--ê、姓洪仔--ê到姓蘇仔--ê，大大細細有beh規百間ê廟。中國tsit-tsūn tsiah leh sńg『一帶一路』？Hngh！Guán比in khah早to無leh稀罕。1924年創校ê大林蒲公學校紅毛港分教場，1933年改做紅毛港公學校、1968年改做海汕國小，hit-tsūn一班lóng有四、五十个學生，kheh到pùn-sò籠邊--a to有人坐，規班姓洪占一半khah ke。Tī戒嚴ê時代講台語掛狗牌仔當然mā有我ê份，是講，我mā tsiânn好運，老師lóng意思意思罰--一-下就好 ，bē tsiok『機車』，海口囡仔土性古意罕得相害，若tsit點有比市內奸巧--ê khah好--淡-薄-仔！庄跤大漢ê好處就是「故事、khue-hâi、齣頭」一堆，也孽也天性，上課放學行路mā ē-tàng挵kah大空細裂（li̍h）、也thīnn也tsat hőo-tái（『繃帶』，日語「包帯〈ほうたい〉」），仝款nǹg巷仔、跳水溝仔、掩ko̍k雞、khioh石頭仔（好額人用布thīnn ê沙包），規雙跤一个傷痕一个故事，因為tī án-ne ê環境大漢，我ē堪得輸贏，人生也巴結、也飄撇，a-sá-lih大姊頭仔性。Guán對鄉土ê感情lóng tī tsia，我姓洪，koh紅毛港mā有「âng」，tsiok愛tsit个名、tsiok愛tsit个歷史記持，好佳哉伊無hông改名。Ē懷念是因為紅毛港tī 2007年已經整地去做貨櫃中心，tsit條根hông斬斷接bē tńg--去，是m̄甘、是心酸、無tàng揣--ah。長久ê獨裁施壓蹧躂tsit塊美麗ê島嶼，thún踏人民ê尊嚴、oo-lóo-bo̍k-tsè烏白舞、割斷海洋文化ê根，用àu步看台灣lo̍h-tse。講是人情義理、tshuàn做lóng是傷天害理，海洋ê悲歌正是陸權獨裁者ê陰謀--lah！

是按怎beh揀tsit篇：
現代人物質生活發展，逐工食甜食鹹，真gâu產生一寡毛病，親像本文所講ê「高血壓」。按怎算是高血壓--leh？請看作者說分明。目前台灣十大死因內底，排頭前兩名--ê lóng kap高血壓有直接關係，照顧家己ê身體、避免tài著高血壓，是真要緊ê代誌！「高血壓」ê意思是血壓siunn kuân。正常ê血壓是：kuân壓（『收縮壓』，Systolic Pressure，SP）＜120（mmHg，tse是磅血壓ê單位，見註一說明，後壁非必要就省略）、低壓（『舒張壓』，Diastolic pressure，DP）＜80。若是kuân壓tī 120～139 ê範圍、低壓80～89，表示血壓開始peh kuân，ài開始好好仔控制。若無，真緊就tshìng到高血壓；若是超過「140／90」就是真正算高血壓，ài食藥仔治療！Beh控制啥mi̍h？體重kap鹽。體重按怎算？Ē-tàng用「身質指數（BMI）」做參考。 Lán台灣ê標準是án-ne：BMI 18.5～24（kg/m2，註二）算正常；超過24算大khoo（『肥胖』），三頓需要減食、四秀仔m̄-thang食！koh有，台灣人久長lóng食了siunn鹹。醫學kā lán建議一日食鹽m̄-thang超過6克；m̄-kú真濟人食到18克，當然血壓ē tshìng kuân！koh有，mài食薰。適當ê運動mā tsiok要緊。血壓kuân對lán ê身體有啥mih影響？高血壓ē礙著lán ê 腦kap目睭、koh ē傷著腰子kap心臟；若無照規矩治療，終其尾--à，ē造成中風；目睭ê視力退化、目睭內出血；腰子mā ē硬化，tài尿毒症，tio̍h-ài洗腰子；心臟mā ē變肥厚、擴大；到落尾就是心臟衰弱、無力，喘khuì困難，不sám時需要鬥sàng-sooh（『氧氣』）幫贊喘khuì，凡勢koh tio̍h去蹛心臟科加護病房，準備tńg去見老祖公huah-lin-long、賣雜細。Lán若用電子血壓計磅血壓，ē-tàng看著三組數字，像「138、77 kap 71」。Tse內面138是kuân壓、77是低壓、71是脈跳（『脈搏』），就是手脈一分鐘跳幾下（醫學ê記錄方式是：BP 138/77 mmHg, Pulse 71/min，註三）。現此時（2017），lán台灣有超過450萬个高血壓患者，tsit中間十八歲到三十九歲--ê有37萬人，m̄-kú知影家己有高血壓ê人kan-ta 13萬，另外24萬人lóng m̄知。若是六十歲以上ê人，每兩个就有一个有高血壓！醫學界講高血壓是無形殺手（silent killer），因為伊「無聲無說」，無啥mih症狀，mā無警告信號；患者mā bē感覺著啥mih koh-iūnn iah是艱苦，華語講做『不痛不癢』--lah！Tsiok濟人想講若有高血壓，應該會頭眩目暗、頷頸硬tsiānn。事實--leh？一般講--來，頭疼大約是血壓「180／110」ê時tsiah可能有ê症狀。M̄-kú tsit款血壓mā已經接近beh中風--ah。醫學研究kā lán講，lán人ê血壓tuì「115／75」開始，每增加「20／10」，心血管病ê危險性就加添一倍；台灣心臟科醫學會ê見解是，台灣人一世人ē tài著高血壓ê可能性是90％。台灣逐年新增加ê患者有95,000人，十大死因中，第二位「心臟病」kap第三位「中風」lóng kap高血壓有直接關係。逐家真正tio̍h-ài「細膩食百二」。Lán人一工內底血壓有無仝ê變化：暗時低，透早開始tshìng kuân，到過晝上kuân，koh來開始慢慢仔降低；到明仔早起、天beh光進前tsiah koh再tshìng kuân。Sóo-pái講，磅血壓定著ài早起磅kap暗時磅，án-ne tsiah真正是你ê血壓。（iáu未煞）

是按怎beh揀tsit篇：
社會結構tīng-khok-khok，beh改變是真困難；真濟改革ê議題拍拚幾若年，iáu是ài等著好時機，tsiah thang出頭天。Teh-beh到終點--ah，suah有人來kā lán擋，tse就是「黃金囥到生se tsiah kuānn走」；tsit句按怎解說？來看作者ê開拆。台灣人有khioh骨ê風俗，就是塗葬六年了後，皮肉lóng爛--去--ah，tsiah kā死人骨頭khioh入去黃金甕仔（hông-kim-àng-á），等到揣著好時好日好地理ê時，tsiah koh埋--落-去。囥tī黃金甕仔ê tsit段時間，骨頭ē反紅gê，koh ē生出白色ê菇，台語叫做生se，華語講做『發霉』，tse是好吉兆，ē蔭（ìm）囝孫。M̄-koh菇是輕báng-báng ê mi̍h件，小可kā kuānn tín動就ē飛了了--ah，就bē-tàng蔭囝孫--ah。Tse kám m̄是『功虧一簣、功敗垂成』neh？是--lah，我tsit-má就是beh來講兩件新聞kap舊聞，就是「黃金（hông-kim）囥到生se tsiah kuānn走」ê代誌。頭一件，2016年民進黨執政了後，一寡台語有志，就認真推sak《國家語言發展法》ê立法，mā得著民進黨立委kap文化部長ê大力支持，tī tsit个會期順利完成一讀，看--來二讀、三讀mā應該順利通過；án-ne tsit个會期就ē-tàng完成立法，hōo台語ē-tàng kap華語、客語、原住民語平坐徛（pênn-tsē-khiā），得著「國家語言」ê地位。Tng lán台語有志leh等三讀通過、beh來拍pho̍k仔慶祝ê時tsūn，suah傳來講國民黨要求協商；照立法院規定，án-ne tio̍h-ài延tshiân一個月，hit時tsūn會期已經結束，tio̍h-ài等到9--月ê新會期tsiah來三讀。長暝厚夢（tn̂g-mê kāu-bāng），到時in iáu有啥mih齣頭lán m̄知，tse kám m̄是「黃金囥到生se tsiah kuānn走」--leh？人leh講：「國民黨無倒，台灣bē好」，國民黨老老實實koh證明一擺hōo lán看。第二件，2014年國民黨選舉大失敗，馬英九bē堪得社會壓力，就beh kā阿扁--à放--出-來，就是beh hōo伊ē-tàng tī年尾出獄，tse是政治力ê起落，m̄是馬英九ê慈悲。呂秀蓮前副總統聽著tsit个消息，就講伊beh絕食救阿扁，m̄-koh馬英九m̄ hōo伊割稻尾（kuah-tiū-bué），干干仔m̄ hōo阿扁--à tī 12月31五點前kā放--出-去。阿扁--à衫褲款好好，準備beh出獄--ah，suah得著通知講，高速公路that車，公文送bē到；伊就乖乖仔kā行李koh tháu開，隔tńg工又是年假，án-ne就koh ke關三工。「黃金囥到生se tsiah kuānn走」，tse就是呂副總統所做ê好代。呂副總統頂個月kap張善政聯合聲明，支持管中閔（Kuán Tiong-bín），tsit幾日koh聲明，陳菊若出來選市長，伊就beh hōo陳菊艱苦一世人。民進黨有tsit款同志，kám有需要敵人？我mā有需要kā伊過去所做ê功德，koh提出來餾--一-擺。☆詞彙學習☆
【紅gê】âng-gê：『紅色光澤』
【生se】senn-se：『長出黴菌』
【黃金】hông-kim：『骨罈』
【平坐徛】pênn-tsē-khiā：『平起平坐』
【長暝厚夢】tn̂g-mê kāu-bāng：『夜長夢多』
【割稻尾】kuah-tiū-bué：『中途攬功』

是按怎beh揀tsit篇：
今仔日lán看著濟濟地名用漢字書寫、華語發音，tiānn-tiānn摸無路、sa無tsáng，m̄知in是按怎來--ê。台灣改朝換代、經過殖民統治，beh tshui到地名ê源頭，定著ài透過語言ê稽考；了解地名kap lán ê牽連、思考地名ê呈現方式，mā是轉型正義ê一部份！【 教育部漢字kap台羅合用版 】蘇花公路中途站「南澳」ê邊--a，有一个倚海ê小庄社，在地名「Na-niu-á」。我tī hia出世、大漢，到kah讀冊、bat字tsiah知影hia ê行政地名叫做「朝陽里」，kap「Na-niu-á」完全鬥bē bā。我想bē通，是按怎漢字寫「朝陽里」，台語講做「Na-niu-á」？後--來聽大兄講：He是日本人呵咾lán hia ê海湧suí kah親像花，就kā號「なにわ」tsit个名，日語漢字寫做「浪速」。M̄-koh「Na-niu-á」ê名，suah無tī行政地名內底使用，連宜蘭人mā真少人知影「朝陽里」就是「Na-niu-á」。台灣受外來者侵入，uì地名就thang看出有雙重（siang-tîng）ê壓迫。一个是統治者為著家己kah意iah是政治目的，改變lán ê地名。Tsit款地名mā tshiâng-tsāi因為換人統治，就hông改來改去；另外一个，是台灣人ngē beh用漢字寫，án-ne記--落-來ê地名，除了音gâu走精--去，koh ē hōo漢字字面ê意思扭曲（niú-khiok）。四百外冬來，lán ê地名hông改kah失去土地ê原味，拍斷文化ê連結。Lán舉一寡地名做例：一、外來統治者號--ê：1. 荷蘭時代：「野柳」原本ê意思是「鬼仔ê海角（Punto Diablos）」，tse是西班牙語，是唐人（Tn̂g-lâng）kā寫做漢字--ê。2. 鄭--氏王朝：「安平」是鄭成功tī泉州ê故鄉（註一），「援剿（Uān-tsâu，燕巢〈Iàn-tsâu〉，註二）」、「前鎮」、「左營」、「後勁（Āu-ngē）」、「右昌」tsia--ê lóng是鄭成功軍隊屯墾（tūn-khún）ê所在。3. 清國時代：因為無關心台灣，除了行政區，khah少政治性改名；m̄-koh民間大量用漢字來寫平埔（原住民）族語號ê地名。4. 日本時代：用日語音漢字來寫平埔族語號ê地名，像「萬華（ばんか）」、「高雄（たかお）」；mā有新號--ê，像「岡山（おかやま）」。5. 中華民國：流亡來台灣，m̄-tānn無感謝台灣人收留，koh kā lán thún踏，地名大量「中國化」。一sì-kè lóng號「中山」、「中正」、「中華」ê名。台北、高雄ê街仔路變中國縮小版，像「西藏路」、「吉林街」、「遼寧路」、「福建街」……。Koh有用中國人ê名來號--ê，像「成功」、「永福」、「鄭和」、「曾子（Tsing-tsú）」、「陽明」……。二、地名用漢字寫，意思ē歪tshua̍h--ê：1. 台東ê「龍過脈（Lo̍k-kôo-muê）」，意思是làm地。2. 屏東ê「門馬羅山（Bong-bô-lōo-suann）」，意思是摸無路ê山；「Bân-bân」kâng寫做「萬蠻」，tsiah講「蠻」歹聽，kā改做「萬巒」；「里港」（舊名阿里港〈A-lí-káng〉），意思是阿立祖（Alid）ê所在。3. 台南：嫌「鬼仔山」tshik衰，kā改做「桂子山」；「麻豆（Muâ-tāu）」是kā Siraya（『西拉雅』）語ê「mata（目睭）、au（埠頭）」kap做伙來號--ê。4. 基隆（Ke-lâng）意思是Ketagalan（『凱達格蘭』）族。5. 高雄ê「阿蓮（A-lian）」意思mā是阿立祖ê所在。台灣長期受外來政權統治，koh受漢文化洗腦，bē記得家己ê祖先、文化、語言、土地。尤其地名、語言是逐工teh看、teh聽--ê，án-ne bē輸繼續teh鼻迷魂藥，一直bē tsing-sîn。所以「地名正義」、「語言正義」lóng應該ài討--tńg-來。Tsit-má「地名正義」khah少人teh講。當然，有ê地名因為使用ê時間久--來，已經歹討--ah，m̄-koh，lán iáu是應該來討論beh按怎脫離漢字ê束縛。若無，就算主權問題解決，漢字mā ē繼續扭曲kap擾亂。筆者認為，lán tio̍h-ài先做「地名」ê轉型正義，建國tsiah有意義、主權tsiah有保障。

是按怎beh揀tsit篇：
你kám有看過歌仔戲ê外台戲？Tse是農村社會作穡人重要ê娛樂活動，tsit款活戲，演員tio̍h-ài腹內有膏、kap文武場真tàu-tah。Tann現代社會外台戲少--來--ah，若有機會，就千萬m̄-thang tshiân，椅仔夯--leh緊來去廟口看戲--lioh！我是佇歌仔戲的故鄉──宜蘭大漢--的，國校仔一直到高中攏佮阿公阿媽蹛做伙，厝--裡食飯攏是菜夾夾--咧，捀去客廳配電視，節目kan-na兩種，毋是看新聞就是看歌仔戲。年節仔廟--裡有鬧熱，便若聽著歌仔戲的聲就tsông去廟--eh看，毋管是電視抑是外台戲攏佮意。自按呢，愛歌仔戲的靈魂就釘根--矣。佇學校參加北管社團，老師除了教阮學歕鼓吹（kóo-tshue）嘛教阮學唱歌仔戲，小生、小旦（sió-tuànn）、扮仙（pān-sian）、身段……攏有學過一寡仔。遮的美麗的畫面攏是我佮歌仔戲斬袂斷的緣份。Tsìn久毋捌看外台戲--矣，有影感覺tsìn懷念，tsiânn自然會有共這馬佮較早的歌仔戲相比的心態。看戲彼工，演出時間猶未到，觀眾就共現場kheh甲插插插，除了老大人，閣袂少少年家、阿啄仔嘛來看，由此看--來，會看歌仔戲的族群毋是kan-na老人爾。我看的這場，無論是講話抑是演唱，逐句攏有字幕，用講的台詞拍華語，用唱的歌詞台語、華語濫咧用。有tang時仔看戲佮字幕對袂準，需要理解的時間；有的為著押韻抑是趣味性，會直接使用華語來tsiânn做歌詞，這嘛是創新閣心適的做法。是講，華語字幕翻譯的問題袂少，少年演員講--的佮字幕顯示的意思有精差，甚至一兩个仔完全無仝款；這擺看戲若無看字幕，較歹完全了解演員講的話，有的是唸毋tio̍h，有的是咬字無夠清楚。希望字幕會當全台語，下爿用華語輔助翻譯，雙語字幕，予觀眾毋但看戲，閣會使學看台語字--喔！若講著曲調、樂器，佮較早細漢看的形式顛倒píng，傳統咱較熟似的「七字仔」、「都馬調（Too-má-tiāu）」、「狀元樓（Tsiōng-guân-lâu）」kan-na出現兩、三擺。比例來講，新編的曲調ke較濟，甚至用流行歌曲「望春風」、「燒肉粽」；取伊的旋律，配合劇情寫詞，予戲劇佮觀眾的距離會當較接倚。今仔日的演出是以琵琶、弦仔為主，鼓吹、鑼鼓為輔。展現的音樂聲較溫柔，觀眾聽lio̍h tsiânn sù-sī。演唱的時tsūn，音樂背景除了主旋律，猶有「和弦」、「柔和的伴奏」，整體音樂有無仝的層次。有鬧熱的鑼鼓聲，嘛有元素豐富的音樂聲，互相配合，我認為這是一種進步，對觀眾來講嘛是一種享受。希望咱『原汁原味』、Made in Taiwan的歌仔戲，保留一定比例的傳統精髓（tsing-tshué），加入創新的現代元素，繼續吸引無仝的觀眾族群，予台灣的歌仔戲佇這phiàn土地繼續生湠--落-去。

是按怎beh揀tsit篇：
Tann「電子票證、電子支付kap第三方支付」tsiânn做lán ê日常，生活是ná來ná利便，m̄-koh金流系統電子化了後ê個資漏洩問題mā ài注意，tī利便kap安全中間斟酌tshiâu-tshi̍k。Tse三項納錢家私逐家凡勢舞kah hue--去，延伸閱讀文章ê說明thang做參考。人人lóng愛錢kám m̄是--leh？M̄-koh以後lán凡勢ē bē記得錢生做啥mih款--ah。掠已經真普遍ê悠遊卡、一卡通、icash等電子票證來看，若是無記名--ê，bē-tàng轉siàu、消費金額相對khah低，tsit款--ê你可能koh ài親身提錢儉tī內底；若親像有kap信用卡縛做伙hit款--ê，thang自動儉錢tī內底，lán就免koh去「bak」著現金--ah。Tsit-má lán用一大堆信用卡來納錢、tī網路買賣使用第三方支付，án-ne身軀ê現金到底有需要偌濟--leh？有人講，以後出門lóng免紮錢--ah，tse是「進步」ê現象。Án-ne lán ê金錢觀念kám bē有真大ê改變？Beh按怎教育囡仔金錢ê概念？Lán辛辛苦苦趁ê錢，kám有可能親像電影仝款，隨時ē hōo hacker tī khí-bòo（keyboard）頂kuân ji̍h-ji̍h--leh，錢就無--去--ah！我想，定著有tsiânn濟人ē為著án-ne，真無安全感。用中國做例，in第三方支付、無現金ê買賣真ka-ia̍h，人人叫是中國真進步，suah無想著個人隱私ê問題。事實，中國政府uì tsûn--年開始，對第三方支付愈管愈嚴，要求逐个口座ài「實名認證」；若是台灣人beh使用，tio̍h-ài提供「台胞證（註一）」ê資訊！Lán mā知影中國政府tī人權方面ê名聲一向無好，in kā人民納錢ê「家私頭仔」sa來「監管」，bē輸是koh ke一項干涉人權kap市場ê工具。當然，mā有人leh講，紙錢有tài tsiânn濟細菌（sè-khún），tsiok thái-ko。Koh有，現金beh儉tsiok了工，tio̍h-ài點錢、看是m̄是假--ê，koh ài有保險櫃來iap，成本算算--leh，有影kap百百款ê電子支付相比真bē和。做消費者總是感覺愈方便愈好，m̄-koh tsit款方便íng-íng ài掠隱私相拄，一寡業者ē利用數據來分析lán消費ê慣勢，替人客提供定做ê服務，創造新ê商業利純。台北市長柯文哲huah講beh打造「智慧城市」，啊lán ê個人資料，政府ê法規kám有夠「智慧」來替lán把守（pé-siú）？面對變化tsiah緊ê科技，beh選擇用現金iah是電子支付來納錢，lán kám有夠「智慧」來判斷？若是講，ài犧牲個人ê隱私tsiah thang得著一寡「利便」，án-ne無影khah有智慧。

是按怎beh揀tsit篇：
熱--人厚風颱ê時節仔to未曾到，春天暴風雨就拄著仔leh起報頭。台灣春天後母面，作穡人看天食飯、上kài艱苦。行入現代社會，lán khah無leh作穡--ah，m̄-koh對自然ê尊tshûn iáu是m̄-thang放。有天公伯--à來飼--lán，tsiah有thang食kah肥tsut-tsut。好天tsiânn久，逐工熱kah叫m̄敢，khah害--ê是塗跤hōo日頭曝kah ta-phí-phí，樹葉仔直透lian--去，lak kah規埕iānn-iānn飛；上忝--ê是菜kap果子仔樹koh tio̍h-ài隨欉仔沃水，一工兩改lóng bē走閃--得。Tng-leh煩惱bē煞ê時tsūn，雄雄聽著氣象報告講規个台灣受著華南地區鋒面ê行徙，ē落幾若工ê tsūn雨，講kah有跤有跡，即時hōo我歡喜kah bē顧--得；e晡三點半，我tng-leh大細粒汗iúnn圳溝水beh沃菜ê時tsūn，日頭雄雄bih--起-來，遠遠大尖kap二尖ê山頭即時烏一爿--去，一tsūn一tsūn ê燒風愈來愈透，kánn-ná beh起報頭的款，我看m̄是勢，緊走去後壁ê井仔邊--a收衫，無khà剝衫仔弓--起-來，規tha̍h囥起去膨椅頂，翻頭hiannh塑膠布去khàm早to破好ê ta柴，驚去hōo風掀走--去，閣攑一枝鐵砂thio硩起去頂kuân，suà--落-去tsông去趕雞仔囝入去雞siū內底，ná khoo雞，ná添飼料kap水ê時tsūn，sà-sà叫ê大雨就隨到，驚去沃雨拍寒--著，電火球仔mā趕緊kā開--開。我tsiah用泅的三hua̍h做兩hua̍h拚入來厝內底，好佳哉iáu有戴帽仔，kan-na外衫小可仔tâm--去niā-niā。Koh無偌久，tshia桶倒ê橫雨tuè透風隨拚到位，起起落落bē輸做風颱án-ne kā亭仔跤phuah kah tâm-lok-lok，gîm-tsînn跤ê溝仔淹kah tháu bē離。規暝ê大雨一直到隔tńg工，lóng無停睏--過，hōo厝前ê溪水親像大湧拍入來石洞án-ne tân kah轟轟叫，我驚駁岸ē沖破--去，刁工穿雨mua、戴笠仔ná行ná巡，按頭到尾lóng揣無有koh-iūnn ê所在，心肝tsiah有khah安--淡-薄-仔。有lām塗膏kap幼石仔ê溪仔水濁kah會驚--人，tsiok濟樹ue、ta枝、pho-lí-lóng（『保麗龍』） kap塑膠袋仔mā tuè兇狂ê tshuah流浮--一-下沉--一-下，hōo我看kah神--去，若m̄是內底衫滴著涼冷ê雨鬚koh tòo入來kha-tsiah-phiann，我iáu無想beh tńg--去。Sà-sà叫ê大雨直透落，外口ê穡頭生成lóng bē tín動--得，勼tī厝內連suà三工lóng leh聽雨聲、看溝仔ê流水，心肝kiōng-beh鬱卒--起-來，好佳哉到尾暗有小可làng雨ê時tsūn，行去khàm網仔ê溫室bóng巡bóng看tsiah種ê菜栽有按怎--無？一聲就影著插tī塗跤beh hōo敏豆、臭柿仔suan ue ê竹枝尾lóng是lōo-lê，iáu有一寡bih踮網仔phāng ê鐵架leh phiah雨，tio̍h-ài斟酌kā揣tsiah看ē著，濟kah ē驚--人，就知影菜栽lóng烏有（oo-iú）--去--ah；行倚去種蕃薯葉ê菜股，to iáu未行跤到，草蜢公就liòng起liòng落phu̍h-phu̍h飛，ànn低落--去斟酌看，菜葉仔蛀kah一空一空正正就是in pìnn--ê，害我心肝疼tiuh-tiuh，kiōng-beh掠狂。M̄-koh，洘旱（khó-huānn）siunn久ê緣故，落三工ê雨，是kā上頂沿ê塗肉小可bak hōo tâm-tâm溼溼，有柴樹仔ê所在hōo枝尾ê葉仔khah青翠niâ，顛倒樹仔跤ê塗肉仝款ta-phí-phí。暢無兩工，mā是kap íng過仝款逐日ài沃水，真正是有落無khah-tsua̍h。雨若無落，定著ē洘旱，雨落siunn大就bē得收山，天公伯--à若m̄相thīn，作穡人一頭擔雞雙頭啼，無閒kah kiōng-beh khiau-ku--去。

是按怎欲揀這篇：
早期台語流行歌「月夜愁」描寫著三線路，tsit條路到tann原在，tshui到伊ê源頭，總是徛踮清國台北府城牆ê地基。Tann「城」無tī--leh--ah，城內ê遺蹟suah iáu「有影有跡」，lán來tuè本文作者ê跤步，tī現代ê台北市心適走揣舊城。來佇三線路（sam-suànn-lōo）南線遮ê學校教台語已經到第二學期，雖然逐禮拜才來教下早仔（e-tsái-á）ê三節課，毋過，課教煞、食晝以後，行去台北車頭ê過程當中，tsua̋nn變成家己一个人遊賞（iû-siúnn）、走揣、認捌台北城歷史ê趣味時刻。「三線路」是1909年日本時代拆台北府城牆，照原基地起造四條四十米闊ê環城道路，是參考十九世紀歐洲都市規劃辦法，佇車路中用兩大tsuā ê綠地做分離島，共路面分做「三塊」，按呢來號名--ê。按城牆ê東、北、西、南來共看，就是現此時ê中山南路、忠孝西路、中華路一段，佮愛國西路；也就是講，予這四條大路箍--起-來ê所在，就是清國時代尾期因為軍事、行政ê需要，才起造ê台北府城。比艋舺（Báng-kah）、大稻埕較慢才有ê台北府，城牆佇1884年才完工。因為相信風水（hong-suí）ê關係，城牆ê位置角度佇起造ê時有向東調整十外度，佮城內街路ê方向無啥一致。四面ê城樓門有東「景福門」堅固，通錫口（Sik-kháu，松山舊名）、雞籠（基隆）；北「承恩門」是主城門，來往大稻埕、大龍泵（Tuā-lông-pōng，大同區舊名）、滬尾（Hōo-bué，淡水舊名）；西「寶成門」豪華有範，直接出入艋舺；南「麗正門」上大座，通往鼓亭（古亭舊名）、梘尾（Kíng-bé，景美舊名）；尾--仔才起ê小南門「重熙門（Tiông-hi-mn̂g）」較秀氣，利便枋橋（Pang-kiô，板橋舊名）來去。日本人1900年執行「市街改正」開始拆城牆，西門是頭一座hông拆ê城門；佇有志陳情（tîn-tsîng）、民間反彈之下，賰ê四座到1935年透過《史蹟保存法》（註一）保留--落-來。毋過，1966年台北市政府用『整頓市容』ê理由，除了北門維持原本紅瓦（hiā）防衛式城樓掠外，其他三座ê簾簷（nî-tsînn），攏hông翻做仿綠琉璃瓦ê中國北方樓閣型態。清國起造ê台北城，有真濟街路是這tsūn台北市中正區ê街路前身，親像東門街是坦直向總統府這條『凱達格蘭大道』；北門街是博愛路；西門街接石坊街（Tsio̍h-hng-ke）是衡陽路；南門街是公園路南段；府前街佮文武廟街是這tsūn ê重慶南路一段；府後街是館前路；撫台街（Bú-tâi-ke）接小南門街是延平南路；啊書院街是長沙街（Tiông-sa-ke），番薯市街是貴陽街ê前世名。當時，台北知府衙門（Tâi-pak-ti-hú gê-mn̂g）是佇這馬重慶南路頭佮館前路這tah；布政司（pòo-tsìng-si）和巡撫（sûn-bú）衙門佇中山堂附近；登瀛書院、番學堂、西學堂佇長沙街、桃源街ê kap路；文廟、武廟是北一女佮司法院遐；天后宮（Thian-hiō-kiong）是二二八紀念公園、台灣博物館遮。「一府、二鹿、三艋舺、四月津（Gua̍t-tin，鹽水舊名）（註二）」ê時代，「台北城」無影無跡；毋過，因為歷史一時（it-sî）ê選擇，經過執政治理ê規劃建設，佮首都必然ê落肥發展，二十一世紀這tsūn ê台北，徛佇過去台北城起造ê地基頂，已經變成世界有名ê都市！阮真好玄（hònn-hiân），閣百外年後ê台北，會是啥款規模勢面﹖時到，in遐ê人，閣會按怎看待這tsūn ê台北--leh？日治時代的三線路。

是按怎欲揀這篇：
人生若舞台，面對人性ê心肝kheh-e̍h，你kám有法度搬演「好kioh-siàu」，去原諒bat得失--你ê人？本文作者講，饒赦是一門「藝術」，kah若藝術，beh學kah tsiânn-mi̍h，就ài不止仔長ê時間。培養原諒ê勇氣，不如tsit-má就開始！彼得問耶穌講：「我已經原諒對方七遍--ah，按呢敢無夠？」耶穌講：「無夠，ài原諒七十个七遍！」這就是饒赦（jiâu-sià）ê藝術。凡若是藝術，就是需要真長ê時間一直鍛鍊，練kah有一工達到彼个至kuân ê境界，叫做「藝術」。若是會當算出原諒幾遍，按呢就是猶未原諒。耶穌講ê七十个七遍，就是親像咱講ê「七七四十九」遍，就是m̄知影幾遍，一直到完全無teh致意，無koh抾恨。M̄-koh咱讀美國人文主義大師房龍（Hendrik Willem van Loon，1882~1944）ê《寬容》，讀了得著kap作者仝款ê結論：「人類ê歷史就是一phō不寬容史」。人類不斷重複心肝kheh-e̍h，無法度接納kap家己無仝款想法ê作為，若是kap我無相仝，就是你死我活。這包括濟濟所謂耶穌代言人ê人類。人類到tann ê歷史，七十个七遍攏是無饒赦、無寬容、無原諒。人類果然是猴齊天（Kâu Tsê-thian）變--ê，猴齊天七十七變，變來變去mā是猴。魯迅臨終ê時，想著西方人ê傳統，聽講死進前ài原諒這世人得罪--咱ê人，thang好往生，m̄-koh伊一直想，suah愈想愈濟，原諒bē了。就講：「得罪--我ê人實在傷濟--ah，無，in mā mài原諒--我--lah，按呢逐家tshé-pênn（扯平）準煞。」我想，等beh斷氣才來饒赦，檢采有時無夠時間，bē赴thang完成，因為饒赦需要一段時間，親像煉丹按呢，需要「七七四十九工」--leh。你敢開始追求饒赦這門藝術--ah？Tio̍h-ài冗早--喔！

是按怎欲揀這篇：
Tī大數據kap人工智慧ê時代，個人ê資訊、網路跤跡tsiânn做廠商tshiau揣商業利益ê「藍海」，lán ê隱私suah有可能tsua̋nn犧牲--去。日常生活kah是愈來愈倚靠網路，lán tio̍h-ài對tsia-ê名詞有了解，用思考kap智慧去面對。Lán一定愈來愈慣勢有智慧型手機仔ê生活，beh去佗位、beh查啥mih資料，tsiūnn網路隨查就有；beh kap朋友phò-tāu，LINE、面冊、Twitter等等ê軟體lóng tsiânn方便。Tsit-má，出門若beh買mi̍h，koh thang kā信用卡、悠遊卡á是濟濟有儉錢功能ê卡片kōo手機號碼縛做伙，直接用手機仔來納錢。Beh看新聞、beh看電視、聽音樂……你想ē著--ê lóng thang做ē到，kám m̄是真利便--leh？想看māi--leh，若你ê手機仔拍ka-la̍uh--去，你是m̄是ē賣命！最近有真濟tsiânn「hang」ê名詞：「大數據」、「資訊安全」kap「人工智慧」。Tse lán隨个拆khah白--leh來解說（ké-sueh）。Tú-tsiah講著lán不時倚靠手機仔leh生活，lán ê生活模式、狀況、家庭、感情、興趣kap飲食習慣等等tsia-ê數據（data），lóng有tsiânn做商業利益á是市場調查ê可能性。一大堆看--起-來無相干ê數字（mā有圖像kap文字），經過分析就ē變做有路用ê資訊（information）。Uì tsia，就thang牽去lán tī網路頂kuân「資訊安全」ê問題。啊若人工智慧，khîng實就是利用幾台仔tsiânn厲害ê電腦分析濟濟數據，kā變數kap變數之間ê關係掠--出-來，預測後一步按怎做khah好。Kā複雜ê問題變做數字計算，公式揣--出-來、koh kā套--tńg-去，任何代誌變kah tsiânn簡單，就親像hit台「ē揀塗豆」ê電腦。Tsia-ê khang-khuè若是人來做，定著ài khai幾若百倍ê時間，m̄-tsiah有人leh講未來有一寡頭路ē無--去。總講--一-句，大數據、資訊安全kap人工智慧tsit三項mi̍h，絕對是lán目前ài去熟sāi koh面對--ê。Tsit篇短文lán ê重點是囥tī「資訊安全」ê部份，頂kuân所講--ê kan-tann是手機仔ê例niâ；lán出門路--裡á是各所在，mā thang看著一大堆攝影機，tse lóng是有形無形leh監查lán ê行儀（kiânn-gî）；koh-khah高段--ê，是kā tsia-ê資訊透過衛星連線tsiânn做一个bā-bā-bā ê監查系統。過去有電影《全民公敵》kap《天眼行動》thang做lán想像ê參考。Tsia講--ê讀者可能lóng當做是leh演戲niâ，m̄-koh 2013年，前美國中央情報局職員Edward Joseph Snowden逃難去香港，向全世界聲明講美國政府tng-leh組一个系統來監視人ê隱私kap網路言論，koh講美國政府bat tī 2009年開國際會議ê時tī電腦安裝惡毒軟體來偷提別人ê批件，甚至是透過手機仔安裝後門系統，監查各國頭人所有ê檔案……Tse kám koh是電影niâ？中國「天網」系統koh是一个例，便若面容hông登記是嫌疑犯--ê，保證幾分鐘內tio̍h ē hông掠--著。Tse kám是好代？對民主發展kám bē有影響？當然--lah，有人ē講有一寡監查是ài做--ê。總--是，lán ài去想--ê是lán目前ê法律保護有夠--無，kám tuè ē著科技ê變化？Beh保護人民安全ê監視，落尾變做是收集、買賣個人資料來趁錢、得利益，tse有影是真oh拆破ê痟鬼仔殼，hông無法度看清。啊lán人為著一時ê方便，mā bē去想tse對個人安全有啥影響，定著到發現家己ê隱私kap自由無--去了後，tsiah來怨嘆。監查掠外，koh-khah害--ê，是封鎖你所有ê言論；所有ê媒體ē-tàng針對某企業á是某政黨宣傳對in有利ê言論，甚至是毀害別人ê名聲。Tse lóng是未來大數據ê時代可能惹--出-來ê危機，你我lóng無法度走閃。利用tsia-ê科技，到底是來改善lán ê生活á是tshuā lán入去一个無自由、無隱私ê世界？Ǹg望lán有才調koh有智慧來面對。

是按怎欲揀這篇：
去公園散步iah是去山--裡行踏，吸收樹仔放--出-來ê芬多精，總是hōo人感覺不止仔爽快！3--月hông訂做「種樹仔月」，beh鼓舞逐家ke種寡樹仔；種樹仔是好，m̄-koh照顧lán四khoo圍便有ê樹仔，好好仔kā寶惜，mā是仝款要緊ê代誌őo！【教育部漢字kap台羅合用版】Tann論到上帝所做--ê，照lán世間人ê肉眼（jio̍k-gán）是看bē ē tsiâu了。Mi̍h有寶貝--ê，也有khah粗俗--ê；若是beh講起到tsiâu備，是講bē盡。小可舉起一項來講：地面上（tsiūnn）ê樹林，有sím-mi̍h thang干涉tī lán人？若lio̍h仔來想實在是有，真大。Hit號ê所在是khah常有水，也khah ài tuì hia落雨；想到tsit个到底（tàu-tí）是sím-mih理tī--teh？真正有，的確是有理。因為樹林是屬tī kuân山嶺尾ê中間；若是伊常常茂盛，是tuì khah有罩雲tī hia，就快快ē落雨；平洋ê所在百項草木（tsháu-ba̍k）也tuè伊興起。Koh，樹ê根竄入tī深深ê塗，食hit內面ê水氣，也suà ē吸hit个水，hōo伊khah浮--起-來，就tuì khah低ê坑溝流--出-來。常常有樹ńg teh致蔭--伊，無論是亢旱（khòng-hān）á是年尾時定著有活活teh流出；hōo人平安來享受--伊。設使人若到tī tsit號ê好景緻得著樹ńg ê致蔭，受著涼風活氣ê歡喜，心受著tsit時ê感激，可惜濟濟人bē-hiáu得thang tshui到hit个源頭，是sím-mih人ē得hōo伊án-ni。總--是人tio̍h ē-hiáu寶惜上帝所做ê mi̍h，伊所做逐項，無m̄是beh做lán人ê利益。早A-pik-lia̍p-hán（『亞伯拉罕』）hit時ê人掠tsit个水真寶惜，檢采聽--見ê人的確掠做奇怪ê事。Tsit个水beh thài tio̍h tsiah寶惜？In tng時teh寶惜是用石盤鑿做井，內面是闊，喙是狹，款式親像甕，thang用石koh來崁--伊，若拄著亢旱á是年尾時就利便thang用，m̄免有欠水ê艱苦。親像以色列百姓tī曠野ài得著一點仔水來止喙ta，也無。Tann來比一所在，就是tī柑仔林早ê時tsūn，前後有樹林，水也充足，流過tī亢旱kap冬尾時，lóng有thang潤澤，tann無--lah！常常tī年尾有欠缺水ê艱苦，tse是因為無樹林thang致蔭。也是人tuì起頭貪著小可財利，用hia-ê樹剉來燒火炭，去賣錢。Tse是捨本逐末，若是人ē-hiáu得用，就bē ē害到tī根本。若ē親像孟子所講ê話是真好，伊講：「斧頭若照時入山林（suann-nâ），就樹木用bē了。」Koh，《禮記．月令》hit篇teh講，「季夏ê月，樹木拄仔beh茂盛，就命令掌山林（san-lîm）ê官入去樹林內巡察tsia-ê樹木，是無愛hōo人斬伐。」可見古早明哲ê人也通達tsit號ê理，來做thang寶惜。Tann lán若ē-hiáu寶惜tsit號ê賞賜，無m̄是做lán ê大利益。Koh，來講一所在，就是tī香港，早ê時親像死地，無雨水thang潤澤，草木一概koo-tâ bē發。Tann有明理ê人去hia開墾栽種樹木，後--來樹木茂盛，就khah有雨水以及涼風活氣。Tuì án-ni就無koh做曠野，煞變成（pìnn-tsiânn）極鬧熱ê所在。Án-ni生ná地獄變做天堂。Tse也thang講，「讚天地（thian-tē）之化育」。

是按怎欲揀這篇：
早前lán人清明培墓有「ioh墓稞」ê風俗，囡仔thang分著稞、分著錢，是規年thàng天上kài歡喜koh好額ê一工。Tsit-má社會富裕，糖仔餅早就無稀罕，少年輩--ê無需要去「ioh墓稞」mā真oh想像，不如來看本文作者講詳細，tsit號風俗是啥款。清明培墓是lán台灣人久年ê風俗，m̄-koh guán ê風俗suah m̄是án-ne。細漢ê時，正月初5去崁頭仔培（puē）阿公阿媽ê墓，正月初9去埔心培查埔祖kap查某祖ê墓，到清明時節，guán無墓好培，規陣囡仔lóng去墓仔埔ioh墓粿（ioh-bōng-kué）。國校ê時，兒童節kap清明節連做伙，連suà歇兩工，tse是guán上期待ê日子。原來崁頭仔ê墓仔埔透早就有人來培墓--ah，培墓ê順序是代先kā墓草khau掉，整理墓龜、piànn掃墓埕。Suà--落-來就是排牲醴、拜祖先，hōo祖先食一頓tshenn-tshau。等一睏久，祖先大概食飽--ah，主人家就放炮收牲醴，準備beh打道回府（tánn-tō-huê-hú）--ah。Tsit个時tsūn，就有一陣囡仔tī墓邊排隊，等待主人家來分錢（pun tsînn），guán講tse是ioh墓粿。Hit時，大門墓--ê ē分兩角銀，細門墓分一角銀，一晡落--來，ē-tàng分著khoo外銀，是guán一年中間上kài好額ê時tsūn。後--來升初中，清明猶原歇睏（heh-khùn），我猶原來到墓仔埔看光景，e̋？按怎無囡仔來ioh墓粿neh？原來我小學五六年參加升學補習，三年無來墓仔埔，三年之間，tsit个風俗就無--去--ah。無就無（bô tiō bô），我mā無leh要意（iàu-ì），m̄-koh我一直想bē曉，guán無臆謎猜（ioh-bī-tshai），mā無分著粿，按怎ē叫做「臆墓粿」neh？等到我做台語推廣ê活動，khah bat文字，khah bat民俗文化，tsiah知影tse是「挹（ioh）」墓粿，m̄是臆謎猜、分墓粿。原來從古到tann（tsîng-kóo-kàu-tann），墓仔埔lóng是iap-thiap，暗sàm，草木真ōm，無人踏跤到（ta̍h-kha-kàu）ê所在。M̄-koh因為草木ōm，suah變成看牛囡仔牽牛食草ê牛埔（gû-poo）。牛規年thàng天（kui-nî-thàng-thinn）tī墓仔埔thún踏，ke減ē sńg-tn̄g著墓仔，等到明年koh來，墓仔就虛lè-lè--ah，修整墓埕mā變做大工程--ah。就是án-ne，主人家就tī tsit个時tsūn，用禮物來巴結在場ê看牛囡仔，拜託in m̄-thang kā墓仔踏歹--去。Tsit个禮物，上kài利便--ê就是培墓ê紅龜粿、麵龜、草仔粿等。M̄-koh，提粿進前，ài先kā墓仔行一个禮，就是挹禮（ip-lé）、挹墓（ip-bōng）。挹禮就是雙手合掌tī胸前，頭殼小可ànn腰tàm頭，是比鞠躬（kiok-kiong）khah細ê禮儀。挹ê白話音是ioh，文言音是ip，海口腔（註一）讀文言音，內埔腔（註一）讀白話音，所以有「ioh-bōng-kué」kap「ip-bōo-ké」兩个腔口。我án-ne牽山絆林（khan-suann-phuānn-nâ），牽出ioh墓粿ê元神（guân-sîn），啊墓粿走佗去neh？Tse是因為看牛囡仔十外个，墓粿無夠分，就用銀角仔打（tánn）--in 。以上，就是我閒人e phànn粟（phànn-tshik），e tuì ioh墓粿ê推測（tshui-tshik）。☆詞彙學習☆
【無就無】『沒有就算了』
【要意】『在乎』
【想bē曉】『想不通』
【臆謎猜】『猜謎』
【ōm】『茂盛，茂密』
【踏跤到】『到來』
【ànn腰tàm頭】『向前彎腰點頭』
【牽山絆林】『東拉西扯』
【元神】『原來面貌』
【打--in】『以此物作價支付他們』
【phànn粟】『不飽滿的稻穀』
【閒人e phànn粟】『閒人閒嗑牙』

是按怎欲揀這篇：
「通姦除罪化」是有爭議ê議題，m̄-koh真濟評論無kā「通姦罪」ê意思kap對「通姦除罪化」ê誤解講hōo明。Tsit篇文章uì定義、法律kap實行通姦罪ê現況規个餾--一-遍，hōo lán對tsit个罪koh-khah了解，thang去斟酌思考kap討論。真濟人一下聽著「通姦除罪化」就會氣phut-phut、狂phiann-phiann，認為提倡者真無道德，按呢lueh，無論你有結婚無結婚，欲kah啥人tàu就kah啥人tàu，會造成社會穩定ê大危機。毋過你敢知影，tsit-má全世界干焦賰Islam國家kah台灣，共通姦算做犯罪niâ。敢有影？敢講全世界大部份ê國家，結婚了後攏會使kah別人烏白來？掠狂進前，咱先共「通姦罪」ê意思kah對「通姦除罪化」ê誤解講予明。通姦是指kah法定配偶以外ê人發生性行為，咱講偷食、討契兄、tàu夥計等等。「婚姻」ê效力，是「民法」來規範--ê，其實就是契約ê一種，違反婚姻這个契約，當然愛受違約ê處罰，比論講民事賠償、對方會當訴請離婚等。也就是講，毋是偷食無代誌，若予人掠--著，應該賠--ê嘛是愛賠，古早人用「洗門風」來賠償，就是這號道理。人若欲kah你離，咧講條件ê時陣嘛較無贏面，金錢ê損失掠外，囡仔凡勢也會離開--你。毋過「通姦罪」ê這个「罪」，意思是違反「刑法」，kah刣人放火做賊偷，是用仝一phō法律來「判刑」，是愛掠去關--ê lioh。人生海海，無拄--著啥人知，感情、婚姻予國家用刑法來插手，對現代民主國家ê體制來講，實在傷譀。這毋是道德問題，是國家ê法律對人民ê干涉無應該遐深ê問題。所以講，「通姦除罪化」，是欲共「通姦罪」對刑法內底提掉，用「民法」來保障婚姻契約就有夠額。有人認為，通姦罪是弱勢女性最後ê武器，會當保障女性ê權益。咱斟酌想--一-下，弱勢抵抗ê對象應該是強勢者，毋過實際上，上捷發生--ê煞是「弱弱相殘」，因為通姦罪是「告訴乃論」，通姦ê兩个人會當分開告。目前tàu夥計ê人比討契兄ê人ke真濟，加上社會對女性、男性ê期待差真大碼，致使做某--ê定定是干焦告「狐狸精」，袂去告家己ê翁婿，結果--咧？偷食ê人無代誌，可能仝款是予愛情ê騙子害--著ê女性，煞著愛hông掠去關，做某--ê敢有贏著啥？「一口氣」以外，其實嘛無。當然，嘛有人認為，人生在世就像「法蘭西水——食一點氣」--嘛！佇遮，無欲做人生道理ê款勸，主要是向望考慮贊成抑是反對「通姦除罪化」進前，毋通有誤解，才會當好好仔思考kah討論。

是按怎欲揀這篇：
有thang食、有thang sńg，tsiah-nī多元豐富ê夜市，是lán日常生活ê一部份。到tann，夜市已經tsiânn做台灣人ê「tshit-thô空間」，koh是外國人來台灣定著ài去ê「觀光空間」。是按怎台灣ē出現夜市tsit款特殊ê文化？來看本文作者按怎講。三十幾冬前，逐禮拜ê拜二kap拜四暗時tī guán兜hit條街路--ni̍h，lóng ē有一寡人來排擔仔賣雜細kap點心，tsit款市仔，guán叫伊做「商展」；有商展ê暗時我上暢，愛tuè路koh愛tshit-thô。後--來，商展ná來ná罕，歸尾消失--去，逐暗to有ê「夜市」suah是沓沓仔出現。Tsit-má，台灣頭到台灣尾，逐位to有夜市！In內底有食、有sńg mā有thang掠，規模比商展是重倍大，是真濟台灣人愛去ê所在，外國來ê觀光客tshiâng-tsāi mā愛去se̍h tsit款心適koh有特色ê台灣夜市！為啥mi̍h tsit-má台灣有tsiah-nī濟趣味ê夜市？Lán ē-sái uì人、經濟kap國家tse三方面來思考夜市ê意義。就人ê方面來講，夜市就是一个「tshit-thô空間」，hōo人ē-tàng tī hia筋骨活跳，心情tháu放，喙舌滿足，耳目鼻歡喜。1930年日本人tī台南設立ê「盛り場（サカリバ、『沙卡里巴』）」，thang講是現代夜市ê初步胚模，內底有賣食--ê，有拍拳頭賣koo藥--ê，mā有巡迴表演ê歌舞團。現此時ê夜市mā是án-ne ê一个刁意故tī都市--ni̍h創來kā點心擔、販仔khioh做伙，hōo in做生理ê空間。會存意創tsit號thang lim、thang食koh thang sńg ê空間，其實是政府beh管制百姓ê生理活動，suah拄好提供現代人一个做議量、消磨時間ê所在。政府beh刁工tī都市--ni̍h規劃tsit號「夜市」空間ê因端，kap台灣社會ê發展關係真bā。1930年，日本人tī台南設立「盛り場」，是因為台南運河開通，四khoo輾轉ná繁華。Tī戰爭時到戰後hit站仔（1936～1950年代），mài講是夜市衰微，規个台灣經濟to虛lè-lè。到kah台灣經濟koh發展ê時，出現兩款狀況：第一，都市kap工業ê發展，kā人力siânn--去，致使庄跤ê工商活動死giān-giān，「商展」ê出現，拄好png補tsit寡所在ê商業kap物資ê需求。第二，台灣發展代工了後，有ê代工生產ê瑕疵品（hâ-tshû-phín）轉做內銷，透過「商展」tsit款無正式ê門路，賣hōo台灣人，án-ne，爽著台灣人買著好mi̍h ê khi-móo-tsih，mā hōo工人趁著外路仔，補貼in ê經濟。不管是「商展」ia̍h是tī都市sì-kè竄（tshuàn）ê販仔，lóng是teh趁「地下經濟」ê艱苦錢；in賣偌濟就趁偌濟，m̄免納稅，m̄-koh，警察ē來掠，ē罰錢，甚至沒收in趁錢ê家私，所致，「地下經濟」是teh kap國家體制sann對抗。1980年代進前，比「商展」ê規模khah大ê「夜市」liâu-liâu-á tsiânn形。廟埕ia̍h菜市仔邊，甚至路邊，若有空地thang hōo人排擔做生理ê所在，販仔、唸歌賣藥仔--ê、huah場--ê，有時mā有hit號跳脫奶舞--ê，lóng來聚集tī hia。Hit个電視iáu未hiah普遍ê時代，規家伙仔相招去se̍h夜市是sù常代。「夜市」雖然鬧熱，m̄-koh警察mā是ē來取締！生理ka-ia̍h，錢趁kah鬧熱滾滾，「地下經濟」真興旺，政府顛倒頭殼疼。1980年代開始，beh排夜市ài去警察衙（註一）登記。有登記就是合法--ê，beh管理，beh khioh稅，lóng khah好liú-la̍k。自án-ne，夜市就tsiânn做都市--ni̍h特殊ê「tshit-thô空間」。私人kā空地租hōo人排擔仔做夜市，mā tsiânn做一个趁錢ê步數。Tsit-má，夜市ê規劃kap管理，地方政府mā ē tshap手，因為in ǹg望在地ê夜市ē-sái是「觀光空間」thang kā各地ê遊客siânn--來！「夜市人生」ē-sái是一个家庭為經濟拍拚ê小故事，mā ē-sái是台灣社會變遷、經濟起落ê大故事。後擺，你若去se̍h夜市，m̄-thang bē記得uì多元角度來觀察台灣ê夜市neh！Án-ne，kám m̄是比kan-tann lim食ke khah趣味？

是按怎欲揀這篇：
Tsit-má kah是網路ê時代、資料公開ê時代，tio̍h-ài利用「數位資料ê統計分析、製作圖表」ê方式來溝通。資料m̄是恬恬無聲，只是lán無斟酌去分析kap開破伊ê話語。學習kap資料對話、利用資料說服--人，是新時代社會運動者ê重要功課。Lán最近應該對地動kah空氣汙染真有感覺，m̄-koh lán kám有詳細去了解？若無了解lán四khoo輾轉ê環境，是beh按怎來去改善、走閃可能ê危機--leh？「資料公開」是beh hōo koh-khah濟人知影lán tsit塊土地ê現狀，tsiah thang知影按怎kā寶惜。親像地動ê議題，lán tio̍h-ài知影台灣有百分之七十八是kuân山，斷層濟，koh加上長期抽地下水造成土地陷落；koh親像若有風颱造成淹水、大雨造成水崩山á是發生核災ê時，人民疏開範圍tī佗位等等ê地理資訊。其實，tī政府ê「國家災害防救中心」濟少已經lóng tsiūnn網路hōo民眾參考。是講，有偌濟民眾來致意？目前ê資訊kám有夠？Á是到災難發生ê時，lán tsiah ē開始思考？若事先知影啥mih所在有斷層，是按怎beh tī hia起大樓？Lán kám ē買厝tī hia？政府哪ē無動作--leh？Tse凡勢是lán民眾ài khah主動，要求政府資料公開、thang光，hōo lán來看現現，民眾有權利知影tsia-ê資訊。Koh講著空氣汙染，lán tsit-má beh出門，不時tio̍h先看手機仔APP，看tsit區若攑紅旗，就盡量mài出外，khah bē影響健康。總--是，m̄是通人lóng ē-tàng bih tī辦公室leh作穡。以目前氣象局kah地方監測ê空氣資料，絕對有法度判斷汙染是本土á是外口來--ê；甚至有人kā tsia-ê汙染來源提來kah tio̍h癌ê人口分佈做比較、統計，kā in ê關係揣--出-來。Tse mā是目前網路社會ê好處，政府做無夠--ê，民間thang接手hōo khah濟人知影，吸引koh-khah濟人來重視，hōo政府有壓力、ài限期來改善。以上ê例，是beh講一件代誌：Lán tio̍h-ài用khah科學ê認證說服民眾，減少執政者kah民眾智識ê精差，ài利用現代ê工具kah思維面對現此時社會ê問題，tsiah bē hōo人sa無重點。目前有濟濟社會問題lóng thang用「數位資料ê統計分析、製作圖表」ê方式來溝通，公開ê程度mā ài進一步來推廣、教育民眾按怎面對未來可能ê災害，甚至是二二八轉型正義、國民黨黨產ê議題……上重要--ê是lán ài去行動、改善，hōo lán ê社會koh-khah安全、健康kap民主。

是按怎欲揀這篇：
M̄管做生理ia̍h tshit-thô--ê、m̄管外國ia̍h在地--ê，lán坐火車sì-kè sô，thang拄著性地樸實、有禮數ê台灣人，tse是lán ê福氣。火車行過庄跤，沿路看--著ê田園kap人，聽--著ê濟濟種本土語言，lóng是台灣上suí ê景緻！Íng過做生理ê時tsūn，一月日一kái，我ē刁工坐火車去庄跤收siàu兼做生理。進前幾若工，就有hit種親像囡仔tshuân beh去tshit-thô ê心tsiânn踮心肝頭phi̍h-pho̍k-tsháinn，liâm-mi tiô起liâm-mi tiô落，歡喜kah bē顧--得。旅客ē去坐hit款無冷氣koh逐站歇ê慢車，若m̄是擔蔥賣菜ê販仔，就是紮尖掘仔、手鋸仔ê作穡人，斟酌ê話語m̄-nā樸實koh有禮數，真正是古意kah有賰ê庄跤人，顛倒tsiânn罕得tn̄g著穿插時行tng-teh意愛ê查埔、查某來tsia遊山玩水teh起落車--ê。啊若我，是做小生理趁食tsiah來tsit款草地所在nǹg出nǹg入，起車落站mā參tsia-ê人有講有笑，暢甲bē記得落車，是tsiânn sù常ê代誌。Ē撥工揀時來tsit款草地所在行踏，先mài拍算有偌濟利頭kap好空thang趁來食穿，是規个人有hit種無煩無惱、bē緊bē慢ê身命kap福氣，tsiah是hōo人sannh心、siàu念bē煞ê mê角。人坐tī ná搖ná幌ê車廂內底，koh有火車行tī鐵枝路頂khih-khih-kho̍k-kho̍k teh hiu ê音樂thang聽，hit種沓沓仔牽長koh bē kài大聲，親像老母搖嬰仔beh睏tī耳空邊hainn歌án-ne，真正是爽kah無tè thang比phīng。心花若開，就bóng看冊、掀報紙，thìng候目睭bui--去，就kheh起來the踮椅仔位，身軀放hōo軟lio̍h，聽bē著邊--a ê攪吵，mā bē有人來kā lán hiàm，khuìnn活kah死無人。人若落車到一个所在，前間若請lim茶、後間就留食晝，tsit搭收煞換別搭，一間盤過一間，福隆、Không-á寮（『貢寮』）、頂雙溪kap三貂嶺lóng是用tsit種步數teh收siàu。啊若平溪線ê十分寮、石底、嶺跤寮就有小可無仝--ah，tī tsia ê車tsuā一、兩點鐘tsiah有一pang，想beh koh去隔壁站收siàu bē-sái gōng-gōng-á徛tī月台thìng候點外鐘後tsiah ē到ê火車，就規氣步lián，tuè鐵枝路邊ê石頭仔路khuann-khuann-á行一、兩公里，極ke是半點鐘niâ。沿路tsiâu是旺kah ē tsa̍h日頭光ê柴樹仔kap竹phō，iáu有規phiàn應該是官廳來造林ê柳杉，健欉（kiānn-tsâng）koh直liu-liu liòng kah拄天kuân，平thánn-thánn lóng無起落崎ê鐵枝路kinn，不時lóng有透心涼ê清風ē uì面頭前輕輕仔huê--過，hānn過田岸、圳溝，ke減ē聽著ko̍k-ko̍k叫ê田kap仔kap樹le頂ê kiat-le teh比看siáng唱khah大聲，幼mi-mi ê草埔，tshiūnn青苔ê駁岸，發tsiânn濟有紅有白bē-hiáu叫名ê草仔花，mā siânn一寡飛起飛落ê尾ia̍h-á kap蜂來tsia跳舞，陪我恬恬仔散步行塗路。有tang時仔khang-khuè kap人講定著、siàu mā結好勢--ah，趁火車iáu未來ê時tsūn，我ē suan去四khoo輾轉bóng看bóng se̍h。Tsia-ê低厝仔，若m̄是拍石liau kih--ê，就是磚仔khōng--ê，厝頂nê烏紙漆打馬膠油占khah大面，雙倒水khàm紅瓦--ê無kài濟，lóng是一、兩樓起ê相連相倚，我有斟酌著lóng是蹛老歲仔，tsiânn少有少年家仔tī厝--裡，應該是出去外poo頭討食，年節仔tsiah ē tńg--來。Tī十分寮站東爿狹狹--à ê鐵路街，若beh áu tsíng頭仔來算，極ke是三十塊厝niâ，m̄管in是徛家iah是teh做生理，大門tsiâu是開向鐵枝路，tī tsit款無圍無tsa̍h據在人teh出出入入ê火車路邊，真正是生目睭m̄ bat看--過！是m̄是一工無幾tsuā、車行khah sô ê緣故，iáu m̄ bat聽過鐵路局講beh圍欄杆、設雙爿tàm，iah是講火車有生目睭、有頭殼，看著人ē ki、ē停koh ē閃，生成就bē tîng-tânn mā無啥mih意外ē生--出-來？

是按怎欲揀這篇：
Lán人ê新正beh到--ah，新年hē新願望，除了ǹg望逐家平安幸福好過年，mā ǹg望台灣ê本土語言lóng thang出頭天。台語俗諺講，狗來起大厝，語言運動者舊年骨力拍拚ê成果就ká-ná起厝ê地基，今年一定ē好過！台語文新年hē新願望，beh ǹg望lán一冬比一冬koh-khah好，tio̍h-ài檢討頂一冬有啥mih發展。Lán簡單回顧tsîng到tann本土語言復振運動ê發展（註一），kap過去來比phīng，總講--一-句，beh救本土語言若無政治手段，兩字，「穩死」！按怎講--leh？Lán看1990年，七大縣市民進黨縣市長主辨ê「本土語言教育問題第一次學術研討會」就知，tse是第一擺官方開始leh思考「母語教育」ê問題kap實際行動。到2001年，教育部宣佈國小一禮拜ài有至少一節ê「鄉土語言（註二）」課程、2001年成立客家委員會、2003年開始討論《語言平等法》草案……跳到2017年，民進黨有影tī政策方面對搶救母語有相當ê幫贊。M̄-koh，若獨獨看台語，suah bē tín bē動，m̄知是啥mih問題？Beh吸引koh-khah濟人──尤其是少年人──來書寫母語、實踐文字化，tsit个運動ê方向是過去民間一直leh推sak--ê。總--是，民間資源有限，運動者倚靠--ê是心內熱phut-phut ê熱情kap使命感。是講，熱情kám有法度對抗時代ê變遷、kap華語市場tshia拚？若無官方ê資源á是實際政策來相thīn，本土語言沓沓仔衰微，終其尾kan-tann是「囥tī博物館」ê運命niâ。Uì語言運動發展ê年表來看，官方對語言政策尊tshûn ê程度是本土語言活命ê mê角，ài有夠額ê資源，m̄-tsiah thang替語言ê傳播創造多元ê門路。透過媒體傳播，hōo koh-khah濟人接受本土語言，bē koh認為「講母語」是臭賤--ê，kā「學母語」tsiânn做是時行ê運動。Án-ne無形中，mā ē hōo逐家建立「語言平等」ê人權概念。2017年，行政院已經kā《國家語言發展法》草案送到立法院、民間團體「催生台語公共電視台」得著文化部撥六千萬經費tī 2018年hōo華視beh做台語節目，ká-ná有小小ê成果，m̄-koh原住民各族語kap客語已經kōo其它法源tsiânn做「國家語言」--ah，原住民族電視台kap客家電視台mā有相關ê委員會leh支持，啊台語--leh？民進黨若準thang繼續執政，六冬內kám ē有台語委員會、台語ê國家語言地位á是台語電視台？Lán ná乞食，驚講大心khuì，執政黨無ài撥經費，khah少huah聲beh爭取設立專責委員會，tsiah先爭取《國家語言發展法》kap台語電視台。Lán leh想，lán kám是 siunn kā家己限制--ah？Á是tshuā頭執政者無心？Lán需要探討--ê，是現實面beh按怎調整未來運動ê方向，ǹg望關心台語文ê個人、社團kap任何團體同齊思考，tshiau揣2018 ê台語路。

是按怎欲揀這篇：
舊年10--月，beh kā英語tsiânn做第二官方語言ê討論bat tī台灣社會滾絞--過。Lán應該思考--ê，是tsit个提議想beh達到啥mih目標？官方語言增加英語ê意義是啥mi̍h？Án-ne kám真正有法度達成目標？終其尾，tse iáu是lán語言政策ê一部份，需要齊全ê研究kap安排。全世界被英語殖民ê國家，政治獨立自主了後，攏會想盡辦法脫離英語ê繼續殖民，拍拚追求「語言正義」，hōo家己ê母語會當重新復振，回復原本ê語言活力kap地位，譬如印度、Ireland（『愛爾蘭』）、Hui-li̍t-pin（『菲律賓』）、Tanzania（『坦尚尼亞』）等。這个世界從來毋捌有「無hōo英語殖民--過，竟然家己主動beh kā英語訂做官方語言、主動beh hōo英語殖民」ê國家。日本第二次世界大戰戰敗了後，捌有人提議放棄日語，改用英語，但是彼是因為國家戰敗、完全失去民族自信ê痟人痟話，日本人當然bē遐爾愚戇。咱台灣根本毋捌hōo英語國家殖民--過，竟然想beh用英語做官方語言？若是真正按呢做，一定會tī全世界面前笑破人ê喙！英語當然是現今世界上重要ê工具語言，咱ê人民需要kā英語學hōo好，這無人會反對。但是若是咱ê英語能力無好，是應該檢討咱國家ê英語教育是毋是有問題，需要改善、加強咱ê英語教育，是「英語tsiânn做外國語ê教育」需要檢討。本人做英語教師beh kah二十冬，真清楚咱ê英語教師資格需要加強，英語教師應該有英語教學碩士、有TESEL（Teaching English as a second language）ê專業訓練資格。TESEL意思是：英語tsiânn做「第二語」來教學，m̄是tsiânn做第二官方語言，是tsiânn做母語以外ê第二語。若是自細漢thuā--來（acquire）ê母語， 語言學上咱號做第一語。第一語通常就是彼个語族ê母語（mother tongue）。母語人就是講話無外國腔口ê「native speaker」。咱希望咱ê國家培養--出-來ê後一代攏是以族語做第一語ê母語人，然後kā英語學hōo真好，tsiânn做第二語。官方語言應該是啥物語言，連想mā免想，當然bē是英語。
請上【台語世界】閱讀閣較濟相關文章。

是按怎欲揀這篇：
「長期照顧」是高齡化社會ê要緊議題，台灣政府雖然有設「1966」ê服務專線--ah，m̄-koh真濟艱苦人更加需要--ê，是主動ê關心。而且，需要照顧--ê m̄-nā是老大人，koh有濟濟「心理孤單」ê人，lóng需要lán社會結構性ê扶持。英國公投脫離歐盟已經冬外，誠濟歐洲人攏譬相講，這个島嶼國家會變做正港的孤單。國家的位置佮國際關係的孤單若像閣好辦，毋過英國六千幾萬的人口--裡，就有九百萬人定定有孤單的感覺，這款生活抑是心理的離葉離枝才是正港的國家危機。所以佇正月17，英國的總理Theresa May就起鼓，命一个「孤單事務大臣（Minister for Loneliness）」，專工欲處理孤單的問題。其實孤單是無分年歲，是現代的悲哀佮社會的挑戰，咱身軀邊有無人顧的老大人、有身軀各樣欠安蹛安養院ná予人放捒的人、有失去至親猶行袂出--來的鬱卒的人，有初擺做人爸母無人替手強欲掠狂的人。無親tsiânn thang鬥相共，嘛無朋友會當聽敨心氣。有研究講，孤單對健康的敗害，比一工pok十五支薰閣較慘，孤單會造成血濁血洘、失智、焦慮症佮鬱卒症的問題。咱台灣已經屬佇高齡社會，到2026年六十五歲以上的人會超過20％，台灣就會變成超高齡的社會。若閣加少子女化、經濟䆀趁無錢，每一个奉待老爸母的人，人力佮金錢的負擔會閣較大；若毋拄好閣有「手足危機」，「厝漏拄著雨大，無米兼閏月」，閣愛飼家己的兄弟姊妹，一个人顧老人佮病人，真正會有予天地放捒的孤單感。咱台灣已經有咧注重高齡化的問題，有衛生福利部國民健康署，專門咧辦老人健康促進的活動，推廣友善的生活空間，閣辦比賽鼓舞老人參加。毋過，遮的撇步，干焦顧著老人本身的問題，其他頭前講--著的遐的心理孤單無依無倚的人--的，敢顧有著？咱知影這馬政府有開「1966專線」咧做長期照顧的服務，向望孤單無依無倚的人會當多多利用，減輕照顧老人的負擔。毋過，政府愛閣較主動去發見個案--咧，因為遮的艱苦人，基本上是較袂慣勢敲電話喝救人，顧厝--裡的人都無閒ka̍h--矣，哪有法度知影有啥物資源，申請的過程一拄著困難，只好無奈放棄。這个道理就親像有錢人較gâu軁鑽，冊讀較懸，爭取權利較袂走閃，遮的佇「悲慘世界」的艱苦人是日子罔度，講拄--著--矣無法度。台灣需要一个孤單事務大臣，而且是一个主動發見問題，主動出手幫贊的事務大臣，毋是設1966「你共la̍k-la̍k」挲--一-下爾，是真正「你救弱弱」的人，伸手共phôo、共伨、共救。孤單大臣是管大方向，伊家己袂當孤單，伊更加需要基層的小兵主動陪伊去傳播、實踐政府的愛佮關懷。

是按怎欲揀這篇：
生湠tī lán土地ê植物，隨个lóng有無仝ê故事。鹿仔樹用性命來講ê故事，hōo lán看著台灣kap南島語族有真深ê牽連，koh有學者講：南島語言kap文化是台灣hōo tsit个世界ê禮物。Tsit款面對海洋ê文化多樣性，確實是lán台灣ê寶őo！鹿仔樹，華語名是『構樹』。伊生湠tī台灣ê溪邊、山崙、平地，是真sù常看ē著ê一款樹仔。現代人khah濟是都市sông，suah m̄知tsit項是寶貝。第一珍貴ê所在，是鹿仔樹規欉to有路用！伊ê樹皮ē-sái提來做tsiânn宣紙。果子ē-sái提伊來生食、白sa̍h、絞果汁、做tsiânn果子醬ia̍h是鹹酸甜。樹葉是花鹿愛食ê mi̍h，lán人挽伊來飼豬。Koh，民間傳說講伊有藥效，uì樹頭到樹尾lóng ē-sái tsuann來做茶lim，有明目（bîng-bo̍k）、壯筋骨、利尿等等ê應效。第二珍貴ê所在，是伊用性命來講ê故事！M̄-nā台灣，太平洋--ni̍h ê島嶼頂mā lóng揣ē著鹿仔樹。科學家分析604个來自亞洲kap太平洋島嶼ê鹿仔樹見本，發現in ê葉綠體（ia̍p-lio̍k-thé）lóng有kânn一kue̍h特殊ê DNA，證明太平洋島嶼ê鹿仔樹源頭就是lán台灣！鹿仔樹無跤bē走mā bē siû水，伊suah ē湠去kah太平洋ê島嶼？Tse，百面是有人uì台灣kā in紮去太平洋ê島嶼koh kā掖種湠根。Tsia-ê太平洋島嶼頂kuân有蹛一陣屬tī南島語族（Austronesian peoples）ê人，in tī hit tah發展「拉比答（La-pí-tah，Lapita）文化」。鹿仔樹是南島語族ê寶貝，因為tsit號樹ê樹皮ē-sái提來做tsiânn布。Tī Hawaii， tsit號樹皮布號做kapa，tsit-má是當地重要ê藝術kap文化資產。Tī台灣，清國時代ê文獻記錄，仝款屬tī南島語族ê台灣原住民，mā是ē用樹皮布來做tsiânn帽仔、hâ裙kap衫仔。樹皮布tī Pangcah（『阿美』）語號做tapa；tann，kan-tann賰in tī台灣有teh保存tsit項傳統技藝。語言學家kā南島語言分類做十組。台灣島嶼以外ê南島語言lóng屬tī仝一組，其他九組lóng tī台灣。Tsit个意思就是講，南島語言tī台灣上有多元性，古早時代，台灣原住民ê其中一寡人就出海去生湠，kā仝一組ê語言紮去到太平洋島嶼頂；鹿仔樹，tsit號用來製造樹皮布ê要緊材料，mā tuè in徙栽到太平洋一sì-kè。Tsit-má，通世界ê南島語族有tsiūnn億人口，使用1,200種語言！樹仔無聲，恬恬叫應歷史，kap語言學家ê研究，kám m̄是ha̍h kah bā-bā-bā？有學者講--過： 南島語言kap文化是台灣hōo tsit个世界ê lé-mi̍h（禮物）。我beh講：南島語言kap文化hōo台灣ê文化五花十色koh phong-phài鬧熱。透過tsit層對歷史、文化ê了解，lán是m̄是感覺台灣koh-khah倚近tsit个世界？Gōng人tsiah ē掠釘根tī陸地ê中華文化做台灣文化ê寶，lán ài用kha-tsiah向大陸，thián-khui（展開）雙手lám海洋！

是按怎欲揀這篇：
孤黨tshuā頭到多元共存ê tsit條路，台灣行--過；tīng-khok-khok ê政治結構若beh kā放冗，歷史已經kā lán講：少年人ê參與是真要緊--ê。政治人物有替換，tsiah有競爭，濟濟議題tsiah有討論ê可能，請逐家hōo少年人改變社會ê機會。Tse是我khah lím一冬前，uì基進黨ê政治電子報看--著--ê：「有勇氣m̄是代表lóng bē驚惶，是認bat有比驚惶koh-khah重要ê mi̍h件，有氣魄m̄是萬項代誌就lóng無問題--ah，過頭斟酌凡勢對代誌bē有啥幫贊。Uì tsit-má開始，你若kā家己ê定位giú khah kuân、khah遠--leh，就ē發現家己有無限ê才調。Tsia上要緊ê關節是──你kám願意起跤行向tsit條路。」Tse就是改變ê勇氣。Lán長久以來欠缺改變ê堅心。過去濟濟政治人物lóng ē講「維持現狀」tsit句話，tse窮實lóng是政治人物ê話術，欺騙民眾niâ。事實是選舉了後，為著政治人物家己上大ê利益，過去ê政見m̄-nā拍折koh看無一个影。面對台灣ê現狀，尤其是面對中國ê橫霸，lán應該不時思考「改變」tsiah tio̍h。Tse mā是tsit幾年來，政權輪替ê好處，雖bóng真濟代誌猶原m̄是lán所ǹg望--ê án-ne。總--是，lán ài理解殖民霸權m̄是一、兩冬ê代誌，公民素養mā ài經過不斷ê啟蒙、覺醒tsiah thang有「改變」ê起頭。所致，基進黨真濟少年人選擇參政，選擇行家己ê路，ǹg望逐家做伙拍拚，hōo lán台灣人大聲huah出家己ê名，追求公義koh進步ê國家。讀者若斟酌觀察，有濟濟少年人堅心beh拍破過去國民黨政府殖民ê真相、守護台灣人ê利益，lán kám有hōo in一个「實踐」ê機會？Lán kám有hōo家己一个「改變」ê機會？過去lán無準備beh行向一个正常ê國家，做家己ê主人。現此時，lán kám koh beh kā lán ê未來交hōo對lán土地無感情ê人？交hōo hia-ê倚生理人ê利益設想ê人？交hōo對改革無熱情、kan-tann對金錢有興趣ê政治世家？選舉應該是lán tshiau揣「改變」ê起頭，lán koh看最近勞工問題、轉型正義、國民黨黨產問題、語言發展法、空氣汙染、土地徵收問題、農業改革、國民基本教育課綱…等等，無一項m̄是國家正常化ài去面對ê問題。筆者認為，改變ê跤步ài koh-khah緊--leh，濟濟代誌m̄是用喙講，權利kap正義就ē uì天頂lak--落-來。行動tsiah有力量。政治是lán生活ê代誌，lán無應該認為政治是lah-sap、thái-ko--ê；he是人ê問題，是lán kā理想交hōo m̄-tio̍h ê人、kā權力放hōo m̄-tio̍h ê人，tsiah ē án-ne。總--是，lán無應該放棄打造「beh建立koh-khah建全ê國家、koh-khah公義ê社會」ê ǹg望。「選舉」是現此時改變台灣定著ài行ê路線，lán逐家無一定lóng ē實際參與做政治人物，m̄-koh lán ê選票是真拄真ê政治資產。選票是lán上好ê武器，去對抗hia-ê不公不義ê政府官員，tse是lán身為一个公民ài認bat--ê。

對台語來講，2017年是特別ê一冬。文化部ê《國家語言發展法》草案，tī頂半年辦理七場公聽會，tsit phō法律肯定台灣多元語言ê價值，是台語文運動真無簡單ê政治突破；民間團體大力推sak beh成立「台語公共電視台」；koh有專業ê台語教學節目「民視台灣學堂：講台語，當著時」uì 6--月到11--月做有兩季貼貼、公視ê全台文字幕節目「搬戲人生」mā uì 10--月開始放送。規年thàng天，社會有ná來ná濟有關台語ê討論kap思考，關心台灣本土價值ê《民報》mā tī熱--人kā guán邀請，beh tī網路做伙tshiau揣台語開聲ê空間。自án-ne，【台語世界】專欄uì 8--月就來起鼓。Lán tī《民報》頂kuân ê介紹，是án-ne寫--ê：Tse是一个用台語論時事、談台灣、看世界ê專欄，tī本土語言面臨傳承危機、主流ê教育hām傳播環境iáu無夠友善ê現此時，lán希望連結長期tī民間拍拚ê台語文教社團、台語文系所師生kap對台語文寫作有使命ê青年，用台語討論社會議題、講述台灣文史；做伙用台語tuì過去行到現在，mā用台語看未來。用台語討論世事，是真要緊ê代誌，就親像「民視台灣學堂：台語講世事」節目ê介紹所講--ê：「台語m̄-nā tī庄跤農村，mā tī公共場所。」長久以來，民眾對台語ê印象，逐不時是一種hōo人siàu念故鄉、序大ê語言；準若án-ne，台語就真正是kan-na蹛tī lán ê記持，beh按怎thang行入lán ê生活，koh行到未來--leh？當然，受著過去教育體制年久月深ê看輕kap打壓，現此時lán beh kā台語khioh倒轉--來、重koh起造伊tī公共閱讀領域ê使用機會kap習慣，定著有真濟困難：第一，表示新ê概念ê詞彙真欠缺，用詞mā無統一；第二，各領域ê專家有專業，suah無一定有台語寫作ê能力；第三，台語文發展一向看重文學，致使部份寫作者對「寫論述」ê手路無熟。Tsia-ê困難暫時掠外，koh有真關鍵ê另外一項因素，就是逐家kám有意願去寫台語、去讀台語？掠語言ê實用性、流通性來看，台語確實較輸華語kap其他書寫系統夠分ê語言，啊lán beh寫論述，kám m̄是to beh hông看？若無人看，kám有意義？若無啥人愛看，lán tsia-ê有關台語--ê，koh有濟濟項社會議題ê討論，kám有路用？有--ooh。因為看ê人無濟，做tsit項代誌就愈khah要緊，koh-khah需要透過寫作ê實踐，沓沓仔去培養粒積、kā市場hùn（楦） hōo闊，等待有心ê讀者uì tsia-ê文字，思考家己kap lán土地、文化、語言ê關係。「Pha-hng（拋荒）ê田--裡，若無人掖種，就永遠等無花開ê hit工」，tsit句leh講--ê，m̄是台語文學nā-tiānn，mā是leh講「台語tsiânn做主體ê智識體系」。台語文運動tsiânn心適ê一个所在，是伊ê目標kap傳播工具sio-kap做伙ê特殊性，tse當然mā是台語文有志需要koh去思考、開破ê挑戰。明年liâm-mi beh到--ah，lán tio̍h繼續拍拚、繼續寫，hōo台語文ē-tàng行向現代生活，傳達濟濟、多元ê訊息，起造以台語做主體ê智識體系，tsiânn做有論述、有辯證ê suí-khuì（媠氣）語言。Lán beh等待讀者，tio̍h-ài用心計較，對待lán ê語言。

是按怎欲揀這篇：
今仔日是聖誕節，雖bóng m̄是每一个人lóng是基督徒，m̄-koh交換禮物ia̍h是聚會等等ê活動，tsit-má已經真時行--looh！聖誕樹是活動當中tsia̍p出現ê配景，伊是按怎來--ê？Tsit篇文章kā伊ê故事講kah真清楚，lán做伙來看māi。【教育部漢字kap台羅合用版】Tng耶穌出世tī伯利恆ê時，信上帝ê人lóng m̄知聖誕是sím-mih事。Hit時tsūn出世ê囡仔目睭ê福氣，也無親像現今ê囡仔所享受--ê大。查考耶穌ê爸母tng日ê情境真正sòng-hiong。伊出世ê所在m̄是皇宮，就是馬tiâu。耶穌所睏ê床，m̄是tshu膨被ê搖床；就是充滿稻草ê馬槽。耶穌ê家雖然是tsiah艱苦、tsiah卑微，伊卻是上帝獨生ê囝，放sak天頂ê寶座，降落世間做人，踮tī罪惡貫滿罪人ê中間，用上帝ê大疼痛來教示世間人。Tng耶穌出世hit日，天頂bat有真濟天使組織吟詩班，吟真濟好聽ê詩，hōo伯利恆城ê人聽；其中第一好聽ê一首就是：「Tī頂面榮光歸上帝，地面和平，人得著恩典。」Hit時踮tī曠野顧羊ê人，聽見天使歡喜ê歌，to也無se̍h一欉聖誕樹坐--teh慶祝聖誕；in只有是放下（pàng-hē）伊所顧ê羊群，趕緊落去伯利恆揣tsit位新出世ê王。In揣著耶穌ê時tsūn，就phak teh拜--伊。Tī hit時to也無人想到聖誕樹tsit个事。照流傳聖誕樹是tuì sím-mih時tsiah有neh？查考耶穌基督降生後732年，tī日耳曼（德國）有一个聖人名Ui-hut-lia̍t（Saint Wilfred）。伊tshuā一陣祭司beh去揣hia-ê拜雷公ê人，beh教in tio̍h改換（ké-uānn）來信耶穌。照史記所講，tng in振起精神tī hit个暗樹林ê厚雪ê內面，勇敢進前到tī野蠻人（條頓族）聚會ê所在，就是一欉大松樹（雷公ê記號）下跤ê時，拄拄是救主誕e-hng。Hit時有一个白頭毛ê老人，拄teh備辦將族長ê囝做牲醴獻hōo雷公。Ui-hut-lia̍t看見了，趕緊走進前去攔（nâ）伊ê刀，救tsit个古錐ê囡仔ê性命。Hia-ê野蠻人因為in所疼ê囡仔得著救，lóng真歡喜，koh無偌久就lóng改換來歸倚耶穌。Ui聖人tsit時攑（kia̍h）hit个老人ê斧頭，phut hit欉松樹；松樹teh-beh倒--落-來ê時，suah hōo雷摃到碎碎。忽然tī原舊位看見一欉tsínn-tsínn ê杜松樹puh--出-來，真青翠，koh金nà-sànn。In就將tsit欉杜松樹扛到族長ê廳中央tshāi--teh。逐家lóng歡歡喜喜teh se̍h tsit欉樹。條頓族ê人聽見耶穌ê故事kap大ê疼痛，tī tia̍p仔久ê中間，lóng tī tsit欉杜松樹跤變做基督徒。Tse就是聖誕樹ê來歷。

是按怎欲揀這篇：
「一人suí一項，互相mài棄嫌」，隨人有無仝款ê才情，m̄免kha̍p-bē著就kā家己看無；另外一方面，mā tio̍h-ài趁流擺表現家己，hōo人知影你ê本事。人人揣著適合家己ê所在，好好仔發揮，社會tsiah thang和諧koh進步。佇咧古早古早的世界、kan-na有恐龍的時代，所有的恐龍爸母，逐日攏愛去上班做工課。In攏會共in兜的baby、紅嬰仔、恐龍囝，送去恐龍學校讀書。佇恐龍學校內底有暴龍校長，猶閣有濟濟、無仝款的恐龍老師。其中，有一隻恐龍老師是鴨喙龍老師，伊是上親切的老師，逐工攏徛佇咧學校門口，歡迎恐龍爸爸、媽媽tshuā in的恐龍囡仔來上課。鴨喙龍老師會共每一位來上課的恐龍baby講：「Gâu早！今仔日，咱欲來做伙學足濟心適的物件喔！」恐龍學校的恐龍百百款，各種恐龍囡仔攏來讀書，有的食肉，有的食草。迅猛龍、暴龍kah牛龍攏是食肉--的，食草的恐龍有劍龍、三角龍、腕龍、雷龍。毋過，有一工，暴龍校長規定所有的恐龍囡仔，佇中晝頓，猶閣有食點心的時，攏愛食肉。因為按呢，食物（tsia̍h-mi̍h）會好款kah攢（tshuân），比較khah省工，而且伊認為肉比菜閣khah有營養。但是，有一寡恐龍in自本就是食草--的，in的喙齒無法度哺肉。食肉對in來講，實在是一件艱苦代。這个時陣，鴨喙龍老師聯合其他的恐龍老師來到校長室，向暴龍校長講：「食肉的政策是無妥當--的！每一隻恐龍攏有伊天生、kah人無仝款的所在，嘛有伊佮意和無佮意的物件。所以講，敢會當請校長莫閣強制所有恐龍囡仔同齊食肉？」頭起先，暴龍校長聽袂入--去。毋過，恐龍老師堅持為著學生仔的權利，愛校長閣考慮--一-下。In逐工攏去校長室拜託，請校長廢除食肉規定。後--來，暴龍校長了解每一位恐龍學生的無仝，無閣堅持所有的恐龍攏愛食肉。學校開始轉變，佇咧食飯的時，食肉的恐龍仔kah食草的恐龍仔，分做兩隊，去無仝的所在食中晝頓。食草的恐龍總算會當大喙食草，食甲脾土開。落尾，恐龍baby kah學生仔攏真歡喜，共暴龍校長拍噗仔，因為校長真民主，有尊重學生無仝的需求。今仔日，鴨喙龍老師收著一張批。這張批是隔壁庄頭的恐龍學校寄--來--的。批頂寫講：「聽講恁恐龍學校的學生囡仔攏真厲害！今仔日，敢會當邀請恁來kah阮做伙比賽？」鴨喙龍老師共批讀煞，就共恐龍囡仔講：「這馬，老師欲請各位恐龍小朋友，家己主動參加適合家己的比賽，抑是推薦恁熟sāi的同學，看啥人較gâu，適合參加。」代先，欲比的比賽是野球，需要擲球真厲害的恐龍，閣有gâu摃球的恐龍。這个時陣，雷龍攑頭講：「我欲推薦迅猛龍！伊的手股頭足有力，毋但會當擲球，閣真適合摃球。」逐家攏同意，就請迅猛龍去比賽野球。下一个比賽是泅水，佗一位恐龍囡仔gâu泅水啊？就是魚龍。各位恐龍嘛攏同意。第三項比賽是踢跤球。三角龍主動報名參加，因為伊的力頭飽、跤腿勇，頭尾頂閣有發角，會當用頭挵球，是上適合--的。第四，是欲比賽啥人會當共物件囥上懸，佗一隻恐龍去khah妥當--咧？這時，三角龍推薦腕龍，伊講：「腕龍會使喔！伊的頷頸上長，用伊的喙共物件咬--咧，就會當共物件囥佇足懸的所在啊！」這寡恐龍囡仔，攏感覺三角龍講話真實在，就同意腕龍代表比賽。上後尾一項比賽是thé-khùn-tòo（『跆拳道』），遮是暴龍的專科。暴龍上gâu kah人sio拍，跤手攏真有力，閣扭掠。逐家攏贊成由暴龍代表比賽。推薦到遮，鴨喙龍老師就講：「多謝逐家！恁攏推薦真理想的人選，每一位恐龍同學攏會當發揮家己的特色，嘛會當佇上適合的舞台，展現家己的自信。」這个故事共咱講，咱愛熟sāi家己的特色，知影tang時會當表現自己，猶有知影家己的缺點，愛不時改進。嘛愛會曉欣賞每一个人的專長，共in鼓勵。閣khah愛尊重每一个人的無仝，予社會和諧。親像有人咧講：「一人媠一項，互相莫棄嫌。」咱若會當了解家己、欣賞別人，就會當予世界ke khah美麗！

是按怎欲揀這篇：
社群媒體是現代人交流、puânn-nuá ê重要工具，m̄-koh beh按怎用，隨人定著有無仝ê做法。除了分享生活中m̄成mih仔ê實在幸福，若ē-tàng好好仔利用，tī社群媒體熟sāi有仝款理念、thang鬥陣拍拚ê有志，mā是真「讚」ê代誌！參加研討會了，看著你認真整理筆記，phoo（英語「post」）去人面冊（Facebook）hông分享七十四擺，造成真大的回響，一寡大人物想欲來熟似--你。我真好奇，你講因為認真的人無濟，認真閣無私心的人嘛無濟，認真無私心、閣會用心分享的人更加閣較少，有心的人若看著認真、願意分享、文筆閣好的人才，當然想欲來熟似。有人想欲約你食飯，有人欲倩--你，有人透過人面冊想欲佮你做朋友，目一下nih規陣人想欲揣--你，某一種程度確實會淡薄仔困擾，毋過我心內猶是替你感覺歡喜，因為你是遐爾仔拍拚，這馬有無仝的人看著你認真閣優秀的表現，是真好的代誌。人面冊是一个經營家己、自我宣傳推銷的管道，這馬的人想欲熟似--你，毋免和你見面，先佇網路Google有關你的消息，就大約仔知影你有幾兩重。是講現在人面冊的觀眾佮族群有這款的現象：文章傷長──貧惰看。影片傷久──頭前無夠趣味，後壁就免講--矣；或者是跳--一-下、閬--一-下，看幾若秒無興趣就關--矣。相片回應的效果上緊──直接共伊揤「讚」，就算足無內容的相片，揤「讚」的人猶是比「有想法的文章、影片」較濟真濟。並毋是欲計較有偌濟个「讚」，
第一，對遮thang知一般大眾所興的口味佮吸收資訊的深度。
第二，會正經來看你文章內容的人，甚至共你回應、討論的人，咱嘛會當就按呢了解對方的理念，知影你所表達--的有予人用心看待--無。伊是啥物款的觀眾族群，對這點就看會出--來。對我來講，我感覺愛較捷分享--的毋是一堆食--的、耍--的，這佇人面冊頂懸已經袂少囉。反倒轉--來，家己生活的小成果，無論是看展覽的內容、閱讀整理、對代誌的感想、寫文章分享，會予我有一直一直咧向前行，有咧進步的感覺。透過資料整理，自我回想佮反省，家己本身會當進步，寫出來分享、提供討論，甚至會有原本想袂到的回應。有建設性的討論，關注對共同議題有趣味的朋友，逐家才會做伙共同成長。

是按怎欲揀這篇：
12--月--ah，又koh是年尾，舊年ê目標，今年kám有完成？明年kám有新ê目標？若你拍算beh學新ê技術，總--是ài照起工來行、沓沓仔來實現。本文作者提出「3的原則」，其實學語言mā是仝款，只要逐禮拜三擺讀三十分鐘，定著ē有進步őo！敢有想--過，生活中是按怎定定出現「三个一組」的資訊？政治有「三民主義」、故事有『三隻小豬』，真濟有名的牌子嘛是三个字母鬥--起-來--的，親像IBM、CNN、TED。連美國總統Barack Obama（『歐巴馬』）選舉的時陣，嘛是喝「Yes, we can」三个詞。是按怎「3」這个數字有效？第一，長度真短，閣會使傳達充分的資訊。比論講運動的牌子Nike的口號「Just Do It」是三个詞。Apple創辦人Steve Jobs佇發表產品簡報內底，逐張投影片攏控制佇三个資訊以內。若對攝影有興趣的人百面有聽過畫面愛分三份這種畫面處理的方式。第二，講代誌若是分三段，記較會牢。若準描述一層代誌，分做頭、尾佮中央三个段落，毋但會講甲較完整，嘛予人印象較深、較好記。第三，符合人的慣性思考。想看覓--咧，佇生活中咱用會著--的，真濟攏佮「3」有關係，比論咱欲開始一件代誌進前，會算「一、兩、三」。青紅燈是「青、黃、紅」三色。比賽結果、考試著等嘛是算前三名。所以就慣性的角度來看，人腦真慣勢吸收三个物件組合--起-來的資訊，這就是「3的法則」有效的三个原因。親像拄才嘛是用三个重點來說明--的--喔！按怎運用「3的法則」佇生活當中？「3的法則」真適合用佇設定目標佮執行，只要利用「3－3－3的原則」。三个核心目標，逐禮拜至少三擺，逐擺投入至少三十分鐘的時間。以下用設定2018新年目標來舉例。第一个「3」，一年三个核心目標。拍拚實現這三个目標是這一年優先的代誌，核心目標會包括其他的小目標。比論講今年想欲運動變健康，小目標會包括定期運動、食食（tsia̍h-si̍t）計畫、運動智識……等等需要完成，小目標無一定愛偌濟抑是偌幼路，只要是佮核心目標有關係的代誌就會使。第二个「3」，一禮拜做三擺。逐禮拜愛運動上無三擺，若是想欲做超過三擺敢會使？當然無問題，只是建議規劃的時陣先確認做會到三擺就會使。尤其目標是學習新的技術抑是語言，一--來避免衝了傷緊，二--來嘛會當保持對學習的熱情佮興趣。其實一禮拜三擺，一年等於做156改，三个核心目標就是468改，已經袂少--囉。第三个「3」，一擺做三十分鐘。比論講逐擺愛運動三十分鐘，練語言「聽、講、讀、寫」三十分鐘。是按怎是三十分鐘呢？因為三十分鐘大約仔是大人人腦維持專心程度上久的時間，若是超過，毋但無法度專心，學習的效果嘛會降低。另外，這馬的時代欲定定揣閬縫，訂出完整的時間較困難，所以按半點鐘執行佮目標有關係的代誌是較拄好--的。對大目標到小目標，共愛完成的代誌拆做較細的項目，一步一步來做，上重要--的毋是有達成--無，是過程中敢有一直不斷咧執行，有學習著物件，予家己愈來愈進步，利用「3－3－3的原則」予咱的生活閣較充實、閣較精彩。

是按怎欲揀這篇：
Bat有人認為台灣人生成「驚死」，kám有影？在來lán講生死事大，性命ê意義自然是人生要緊ê質問。若無經過beh死，哪thang知影beh活。死無去ê經驗，hōo lán拍斷手骨顛倒勇；上拍損--ê，是kiōng-beh死to m̄知、mā無kā拚--過。我有幾若遍死無去ê經驗。第一遍是國小歇熱，我參一堆飼牛囡仔tī嘉南水圳ê水窟仔sńg水。彼个水窟是閘水用--ê，水窟成做細細ê游泳池，阮就tī遐學泅水。教練是上大漢ê彼个飼牛囡仔，算是阮ê囡仔頭王。伊已經真gâu泅，所以會當教阮泅。伊教人泅水kan-tann一个撇步，就是叫阮褪光光，kā阮tàn落去水池仔。水池仔不止仔深，飼牛囡仔攏真在膽，小可phah-phún--一-下就會曉泅--ah。當然是會曉泅狗仔爬，kap死囡仔撐niā-niā。然後就開始tī遐sńg覕相揣。彼个水閘仔下跤就是水tshiâng，大圳就是靠水位ê懸低差，hōo水會當一直流，流去灌溉農田。有一遍，我無細膩，驚hōo人掠--著，suah liòng一下傷大力，摔落去水tshiâng。水tshiâng下跤是koh較深ê水窟，水是活水，一直滾tshiâng，我ê身軀suah hōo水tshiâng kah píng來píng去。聽講彼个水tshiâng下跤進前捌摔死幾若个人。我m̄知是按怎，竟然攏bē驚，真平靜，hōo水tshiâng kā我píng kah倒頭栽。照講我應該食真濟水，m̄-koh無。踅來踅去，一段時間了後，彼个囡仔頭，總算sa著我ê手，kā我救--起-來。我peh--起-來，敢若無代無誌，衫仔褲穿--leh，繼續去飼牛。這是頭一遍拄著死亡，斯當時可能iáu傷幼茈，m̄知thang驚。法國散文家蒙田（Michel de Montaigne）有一遍死無去ê經驗，伊回想彼遍經驗，體會死亡並m̄是咱所想像--ê按呢。咱攏感覺死亡真恐怖，使人驚惶。其實經歷死亡是一款幸福，無比ê爽快。經歷彼遍死無去ê經驗了後，伊得著結論：「面對死亡，並無需要驚！」我是幾若遍死無去，才得著仝款ê結論。

是按怎欲揀這篇：
網路時行，智識傳播ê方式mā無仝--ah，lán ê世界愈來愈闊，lán ê思考愈來愈深；m̄-koh，所謂智識若脫離家己ê文化，kám thang釘根kap生湠？追求智識是人類ê慾望，tī追求ê過程走揣土地kap家己ê關係，終其尾是lán人生成ê ǹg望。澎湖細罔細，毋過文化語言、地理環境等等，看會著--的和看袂著的人事物攏是寶，會使講連跋一倒都會抾著寶。但是，足濟寶莫講咱毋知，可能有的連澎湖在地人嘛毋知。親像「欲娶某，先擔三年硓𥑮石（lóo-kóo-tsio̍h）。」、「仙奶無糖也會甜」，遮爾親切、趣味、有道理的智識閣有足濟，咱當然愛緊共tshiau揣--出-來，好好仔寶惜才會使--得。「仙奶」就是舊曆正月初9拜天公生的祭品「天公圓」，拜好了後天公圓無加糖落去煮，就有小可甜甜的口味，所以才有「仙奶無糖也會甜」這句俗諺的產生。澎湖人有一種禁忌，就是猶未結婚的男女，袂當食上頂面彼粒天公圓，若偷食，查埔會娶無某，查某會嫁無翁，其實可能是老一輩的人驚天公圓攏予囡仔偷食了了才按呢講。澎湖科技大學水產養殖系副教授李孟芳表示，伊佇2015年咧執行科技部科普活動計畫的時陣，有一工去澎湖一个離島的國中，伊好玄（hònn-hiân）問學校的學生囡仔，規年迵天會到厝埕門口的海埔耍幾擺？本底伊想講遮的囡仔應該是浸佇海--裡大漢--的，結果煞予人料想袂到，因為考試的壓力佮3C科技產品的引誘等等原因，致使大部份的囡仔連去十遍都無。所以，伊才會想欲來舉辦「走揣澎湖四寶」的活動，予大人、囡仔有機會離開課本佮電腦，接近真真正正的大自然，學習澎湖在地的科學智識佮文化。向望經過這个活動，提升澎湖的居民佮遊客對澎湖天然資源的重視，順紲推捒（thui-sak）澎湖體驗海埔生態、看海鳥和玄武岩地質景緻……等等，鼓勵深度、有智識的遊覽。對2017年12月初1開始，一直到2018年2月28，歡迎逐家做伙來參加「走揣澎湖四寶」的活動。
圖／西嶼大菓葉玄武岩，李孟芳提供台灣、澎湖的民眾，小學三年仔以上佮社會人士攏會當參加這个活動，只要佇光批（kng-phue，『明信片』）後壁空白的所在，寫出四種「澎湖的寶物」，閣共伊背後的智識簡單寫--出-來，就會使--得。譬論講：澎湖的寶物有綠色能源資源，伊的科學原理是物理的風力發電；抑是，因為火山活動造成濟濟款的地景面貌；稀奇多樣的生物、珍貴的歷史文化佮人文社會科學，攏嘛是澎湖真有價值的寶物。落尾，共光批寄到澎湖科技大學，就thang參加抽獎。上好空--的，是有往回台灣、澎湖的免費機票thang抽，閣送你參加2018年澎湖『花火節』開幕佮奎壁山摩西分海生態遊覽……等等。「走揣澎湖四寶」的活動，佇12月初1，正式咖哩嗹鑼，一直到明年2月28才結束，活動時間三個月貼貼。歡迎逐家樓頂招樓跤，趕緊來參加喔！對2017年12月初1開始，一直到2018年2月28，歡迎逐家做伙來參加「走揣澎湖四寶」的活動。

是按怎欲揀這篇：
利便ê電子化時代，用羅馬字拍台語文，是自然、簡單ê代誌，beh顯示羅馬字、漢字lóng無問題。網路通訊是台語ê機會kap挑戰：機會是lán thang tshiau揣新ê傳播方式，挑戰是lán kám thang堅持實踐。星光月明，台語文總--是揣有路。【教育部漢字kap台羅合用版】面對台語現此時ê處境，lán台語社群無應該屈守（tsiú）tī校園教學tsit層，tio̍h-ài tī生活逐方面lóng開闢使用空間。譬如講tī網路資源方面，有真濟好用ê工具，親像線頂ê字辭典，iáu-koh有隨个系統thang用ê台語輸入法。尤其是羅馬字輸入完全無問題，無論是iPhone、iPad iah是Android ê隨身電子產品（註一），或者是Windows kap Mac ê電腦系統（註一），就算是用Linux做底ê其他系統也有。現今科技進步，語言文字電子化lóng真利便，mā是tsit-má訊息交流ê主要方式，連生理場也真濟徙上網路。Tse也是lán台語ê傳播機會iā-kú-kánn？所致，台語轉文字ê讀kap寫當然愈來愈要緊。是講，lán有科技工具hōo lán傳播交流ke tsiok利便koh進步，koh有愈來愈濟少年人肯學台語。推（tshui）sak台語，lán到底欠siánn貨？Kám是電視台？Kám是委員會？Lán tńg來看台語教育現場：教室--ni̍h選用ê教材脫離生活，學台語pìnn做「表演」用途，是一年一改ê語文競賽出張niâ。Tsit款表演性質ê活動，參與比賽ê人suah mā一年一年少--去。He m̄是正常ê語文教育--lah！也有人講lán台語ê文章無夠thang用來上課，確實台語詞tuè bē著現代生活ê變化，m̄-kú he是長期hōo殖民政權迫害ê結果。而且事實台語冊真oh銷，全國hiah濟母語老師--lioh，有ê台語文學雜誌竟然招無300个訂戶。結局台語ê性命失力，台語固有ê詞彙直直消磨、透薄--去，mā bô thang tuè時代創造、增加新ê文化。Koh一項，有幾若个少年爸母，囡仔iáu少歲，in想beh教in台語，也真認真教，成果也bē bái；tsia-ê囡仔kā tshuā--出-去，規台灣suah bô tè thang用台語。Lán台語人ê序大連kap家己ê孫to普遍無beh講台語，台語beh去佗位用？有一張統計講，tsit-má ê囡仔頭一種ē-hiáu ê語言是台語--ê kan-ta 5％niâ。悲觀ê人講台語thang koh活三十冬niâ。Lán聽著實在心驚膽寒，suah無話thang ìn……【傳統白話字版】Bīn-tùi Tâi-gí hiān-chhú-sî ê chhú-kéng, lán Tâi-gí siā-kûn bô èng-kai khut-chiú tī hāu-hn̂g kàu-ha̍k chit chân, tio̍h-ài tī seng-oa̍h ta̍k hong-bīn lóng khui-phiah sú-iōng khong-kan. Phì-jû kóng tī bāng-lō͘ chu-goân hong-bīn, ū chin chē hó-iōng ê kang-khū, chhin-chhiūⁿ sòaⁿ-téng ê jī-sû-tián, iáu-koh ū sûi-ê hē-thóng thang ēng ê Tâi-gí su-ji̍p-hoat. Iû-kî sī Lô-má-jī su-ji̍p oân-choân bô būn-tôe, bô-lūn sī iPhone, iPad  iah-sī Android ê sûi-sin tiān-chú sán-phín（註一）, he̍k-chiá sī Windows kap Mac ê tiān-náu hē-thóng（註一）, chiū sǹg sī iōng Linux chò-té ê kî-tha hē-thóng iā ū.

是按怎欲揀這篇：
偏鄉ê教育問題ná來ná受社會看重，立法院mā tī本月初審通過相關條例。作者提出鼓勵在地師資ê路徑，hōo逐家來思考。其實，「偏鄉」是都市本位起造ê偏見。台灣tsit塊土地，鄉鄉鎮鎮有家己ê美麗；若有資源來沃肥，lóng thang開出文化ê花蕊。10月25，立法院咧審查《偏遠地區學校教育發展條例》草案，罕得『藍的』、『綠的』的委員，攏變做咱台語講的「青--的」。逐家唱仝聲，攏咧激頭殼想講，欲按怎用服務幾冬的條件制限，來共老師留蹛偏鄉服務。毋過「豬頭毋顧，顧鴨母卵」，這無醫著偏遠師資的根本問題。我有兩擺佇偏遠地區教冊、做行政的經驗。頭擺，是1992年，我拄對大學畢業。彼陣，無教育學分的人，會當直接考偏遠地區的正式老師。我予天公伯--仔安排，去到南投縣仁愛鄉，佇霧社台14甲線路邊的仁愛國中，閣兼教學組長、設備組長。工課是有夠忝，毋過風景媠、囡仔古錐。我會記得口試的時，督學問我講：「若錄取，愛佇山頂抑是庄跤服務，愛照顧一寡歹命囡仔。敢會使？」我歡歡喜喜共講：「我嘛是散赤囡仔出身，知影欲按怎鼓勵囡仔。」考牢愛服務三冬，只要有心，我袂感覺這是一種限制。毋過老師嘛是人，我為著欲去都市讀研究所、為著欲嫁翁，落尾嘛是三年一到，就申請調離開遐，「師有心」嘛變做無奈的「有私心」。第二擺，我是去到新北市烏來（U-lai）國中小做學校的學務主任。我冊教二十二冬--矣，心內一直感覺，愛共當初留職停薪、去讀研究所欠仁愛國中的兩冬還--人。彼陣，拄著2015年『蘇迪勒』災後重建的艱苦，一冬拄兩冬，還了，我嘛心安--矣。佇遐，我捌一个在地--的、足優秀的原住民代課老師。彼冬，伊真有機會考牢高雄一間有限制愛蹛「六冬」的學校教職，伊煞放棄、無去考。知影的人攏講足無彩，伊講：「縛六冬，我是欲按怎為我的故鄉做代誌？」俗語講，「豬岫毋值狗岫穩，狗岫睏了燒滾滾」，伊今年考牢新北市的學校，雖然離烏來有一段路，毋過會當留佇故鄉，就是足幸福的代誌--矣。伊對故鄉的感情，予我足感動。我做過五冬新北市本土語言指導員的工課，上山落海，都市、偏鄉走透透。有一个誠特別的體會：在地人袂感覺家己的故鄉偏遠，「偏鄉」是外來的人用家己的角度咧思考。在地的老師對社區有感情，教文化、教母語一下仔就熟手，教育辦--起-來當然較順序、捎有摠。所以我認為，偏鄉的師資若欲穩定，政府愛佇遐開公費師範學生缺（khueh）、鼓勵偏鄉用在地的老師，才是上好的辦法。無，「掠蜂毋做蜜，掠人毋作穡」，遐的毋情毋願留--落-來--的，縛一百冬嘛仝款，有魂無體烏白教，會害死偏鄉的囡仔。總講--一-句，教育的成敗佇師資，毋過「有私心」是人性，應該愛想辦法予「師有心」。

是按怎欲揀這篇：
言論自由是民主國家ê靈魂，人權正義是言論自由ê本份。台灣每一个族群ê語言kap文化lóng值得lán kā看重，歧視kap冤仇ê言論tio̍h m̄-thang學。行tī民主tsit條路--裡，自由是千辛萬苦得--來--ê，更加ài對家己ê言論有擔當。言論自由ê好處，就是hōo lán互相理解，重新思考、反省行向koh-khah平等ê社會kap國家。M̄-koh leh講lán ê訴求ê時，若急心性，suah失判斷，甚至為個人ê利益á是權勢來反對，終其尾lóng ē hőng看破跤手。當然，你有你ê言論自由，lán人tiānn-tio̍h拚死mā ē sio-thīn。總--是，hia-ê皂烏漆白（tsō-oo-tshat-pe̍h）ê言論，kā人戴帽仔ê指控kap侮辱，lán人mā是ài維護家己ê清白kap尊嚴。「語言平等」已經吵tsiânn久--ah，tsit幾冬雖bóng有淡薄仔進步，不而過，慢牛拖火車，lán真驚本土語言二十冬內就khiau--去。 上害--ê是政府官員ê態度kap民眾ê無知。刊tī自由時報ê〈『福佬沙豬林德福』〉tsit篇文章，是leh維護tī國會使用客語ê權利，tse是hőng尊敬--ê；m̄-koh，作者suah講uì「Holo（音Hō-ló）沙文主義」--去，有影是hőng sa無貓仔毛。第一，林福德是要求客委會主委李永得使用「華語」，m̄是台語，是按怎牽去「台語族群」ê罪過（tsē-kuà）--leh？Tse m̄-nā是刁工beh khia台語人ê空，koh是beh製造台灣各語族ê權力鬥爭、iân-tshiân lán追求語言平等ê目標。第二，tī文中ē-tàng看著作者真了解本土語言受中國國民黨ê迫害，koh huah講ài「尊重差異，保障弱勢」，suah kā長期以來ê「華語霸權」tènn做無看--著。Tse kám m̄是真奇怪？家己認為是leh推sak母語，suah m̄敢正面面對真正ê「兇手」。Beh講「沙文主義」，ài思考--ê是目前是啥mih人掌權。目前語言教育占上濟時間--ê kám m̄是「華語」？到tann，lán hām beh爭取台語電視台to lóng hiah坎坷--ah，何況目前kan-tann有客家委員會kap原住民委員會，kám有台語委員會？Tse濟濟證據，lóng是證明台語族群是目前上無「平等」--ê。Hit位「大俠」先生tsit款明顯違反邏輯ê言論，拍算是為著am崁「華語殖民」ê真相，koh替人背書。有tsit款不答不七ê言論，可見lán本土語言復振ê路iáu真遠。

是按怎欲揀這篇：
出國觀光tsiânn做現代人ê議量，lán tiānn-tiānn ē欣羨國外城市ê古風雅氣，suah m̄知歷史kap文化lóng是一點一tuh沓沓仔粒積--起-來--ê。時代ê痕跡刻tī建築ê身--上，對文化有信心ê民族bē kā古蹟看無，因為古蹟就是民族ê歷史。Tī歐洲有一个城號做Puà-hah（Praha），華語叫伊做『布拉格』。Tī hia ē-tàng揣著六世紀ê古蹟。Tsit寡古早ê建築、雕刻kap大埕，tsîng-kàu-tann（從到今） lóng有人tī-teh生活，所致hia-ê古蹟lóng是有溫度、有感情、有故事--ê。雖bóng來到tsia ê觀光客是kap時代過往無tī-tāi ê旁觀者，m̄-koh歷史情懷lóng ē tī in teh遊se̍h ê時，沓沓仔hiânn滾--起-來。Lán台灣mā仝款有一个充滿歷史感情kap故事ê所在，號做大稻埕。十七世紀，Kî-bu̍t-tsut人bat tī tsia生湠繁榮--過；十九世紀，移民bat tī tsia相刣kah beh死beh活。Tsit个移民留--落-來ê信仰中心，tsit-má善男信女kap觀光客lóng tī tsia行踏；hit條老街，koh有茶米ê芳味kap心適ê傳說。Puà-hah bat是輝煌ê中歐政治經濟中心；大稻埕過去是北台灣商業中心。In ê 故事是khah早tī hia走跳ê人起造--ê，tsiânn做lán現代人ê歷史。文化就是生活。歷史親像一條溪，溪水直直kā文化sak tuì頭前去，koh kā伊ê生張（senn-tiunn）挲圓tēnn扁，lia̍p來tshio̍k去。生活叫應歷史，現此時lán tsiah ē án-ne生！若無去到歷史現場，對歷史若無感覺、無感情，無親手摸著hiah-ê古早mi̍h，無親目睭看著hia-ê古蹟，lán beh按怎對家己ê文化有確實ê認bat？古蹟m̄是儉來備辦觀光--ê，伊ê價值是對歷史有尊存ê補所。M̄-koh，一寡政客tshiâng-tsāi笑bi-bi kā lán講：「發展觀光，lín lóng thang趁大錢，歷史ê代誌逐家lóng免掛心，台灣ê過往無重要，ài向前看--lah！」Tsia-ê政客ê講法bē輸是kā古蹟當做妓女，觀光客是來去交關ê兄哥，lán lóng是老娼：bē有歷史情懷、無史觀、無文化，kan-tann賰趁錢ê步數，án-ne社會自然m̄ tsiânn樣、民族自然滅無。真濟人愛去歐洲tshit-thô，去Puà-hah講hia真有古風koh真súi，suah bē記得台灣有一个大稻埕，m̄知家己ê故鄉、生活／作穡ê所在，mā仝款有人ê情感、溫度kap歷史。Án-ne實在真可惜，無彩lán跤踏台灣地、頭戴台灣天，目睭suah kan-tann beh看外國ê景緻，bē輸靈魂tī別位，hi̍k-sin（肉身）茫茫渺渺tī-teh度日。Uì地方ê小故事到台灣ê大歷史，lóng是hōo lán認bat家己，hōo lán家己主意未來要緊ê智識kap養分。了解過去，自然ē知影未來，án-ne，政客就無才調koh再使弄lán--lah！列位有志，lín是m̄是iáu無清楚台灣ê歷史？Iáu m̄知身軀邊ê古蹟？緊去走揣，保ē挖著寶！

是按怎欲揀這篇：
英語是外語，suah mā是lán tī地球村走tsông要緊ê工具。國際化kap在地化siāng時滾絞透濫ê年代，beh tī世界徛起，mā tio̍h翻頭看家己。對語言ê想像kā楦hōo闊，本土語言mā thang tsiânn做方法。行、行、行，m̄-thang koh延tshiân，努力來進取。【教育部漢字kap台羅合用版】頂個月，有民進黨立委提議，欲kā英語列做咱台灣的第二官方語言，引起濟濟人討論。其實這个提議，只是手段niā-niā。我tsit-má欲來討論--的，是「按怎提升台灣人的英語能力」；因為，這才是咱欲達到的目標。以台灣目前學英語的現況來看，對幼兒園到大學，一禮拜平均有兩三點鐘，這敢講無夠濟？為啥物英語iáu是li-li-lak-lak？追究原因，就是效率bái。欲提升英語的學習效率，我的見解是按呢：代先，加強母語能力。母語是學習外語的肥底，母語若無好，欲kā其他語言學予好，就ke真食力。咱若thang仝時掌握本土語言kah華語，對學英語嘛有幫贊。Tī咱的土地，欲kā本土語言學予好並無困難，是有決心--無的問題niā-niā。我認為心態比資源閣較重要，只要政府官員明文宣示，並且tī公開的場合，使用家己的母語講話（配合華語字幕kah翻譯來輔助，像手語按呢），會使對立法院的質詢開始做。相信這種示範作用，一定會予逐家用心來學本土語言，閣免開真濟資源，是按怎毋做？紲--落是推sak會當kah世界連接的羅馬字。日語kah中國的普通話攏是用羅馬字teh學--的，咱台灣國內各種本土語言嘛用羅馬字teh學習。羅馬字是全世界超過一百个國家teh使用的文字抑拼音系統，予囡仔自細漢慣勢羅馬字，自然對英語就袂驚惶，學--起-來輕鬆閣簡單。這兩个改變，袂使kan-na予體制內的官員去規劃，因為目前體制khoo-á內的人，就是這个制度的既得利益者，in無啥可能改革家己。所以，我認為應該引進外部的力量，規劃政府人員公開發言的機制，kah翻譯系統的建立；閣來，設計一套簡單、適用的羅馬字拼音系統，來代替tsit-má華語的ㄅㄆㄇㄈ注音符號。相信若會當kā這兩項khang-khuè做予好，下決心澈底實施，台灣人的英語能力一定大大來提升。

是按怎欲揀這篇：
南港徛tī台北盆地ê上東爿，古早是基隆河墘ê一个庄社，因為tī河ê南爿，m̄-tsiah號做「南港仔喙街」。都市產業分工ê變化，hōo南港呈現無仝ê模樣，tann有新tiak-tiak ê大樓--ah，菜市仔、舊廠房保留ê人情kap歷史，lán mā m̄-thang kā放bē記。展覽館的天色才拍殕仔光，南港路僑泰興麵粉廠牆仔邊遮的椰子樹，若徛衛兵按呢，開始顧守麵粉廠和對面南港高工的任務；不時出喙的鳥聲蟲音，有懸有kē，有幼有尖，ná合奏ná伴唱，親像咧kā過路的人佮車招呼講：「Gâu早！Gâu早！」規年迵天罕得歇睏的基隆河，佇熱--人閣無雨水的透早，勻勻仔流向松山。河的對面，內湖彼粒糞埽山，這陣已經整理成做青翠的河墘休閒公園；啊～山頂彼枝漆紅畫白的煙筒管，雖講早就已經無咧運作燒糞埽，毋過，靠勢日頭光線的關係，若像海邊的燈塔，指引南港這爿環東高架大道頂懸來來去去的車隻。電視街（重陽路）南爿、入來番仔埔（興南街）東新國小遮，kan-na做e-tsái-á一晡的菜市仔，佇日頭出--來的時，三角窗現代kám仔店已經「tíng-tong、tíng-tong」幾若擺--矣，對面賣早頓的店內坐無幾个仔人客。路--裡兩三台來卸貨的發財仔停停徙徙，一睏仔就駛走--去；幾間店面頭前有人咧排擔、有人展開五百萬雨傘來kā擔仔閘日。廟仔的誦經聲ke減放送，學校邊樹仔頂的鳥仔聲若有若無。這个菜市仔若欲較鬧熱，著愛等拜六、禮拜抑是年節仔、假日的早起時。已經地下化的鐵枝路市民大道這搭，北部流行音樂中心的鋼骨結構，若一隻摔--落-來的UFO（『幽浮』）倒佇塗跤。南港thài-iah自從廠內彼枝煙筒管予人敲掉到tann，只賰kā土地圍--起-來的鐵鉼（thih-phiánn）籬笆。草窒仔（tshó-that-á）會社（『瓶蓋工廠』），予政府拆欲一半才勉強保留--落-來，牽藤的舊廠房ng-ng-iap-iap覕佇樹欉內；但是，自規劃開放做文化資產以來，起碼有吸引青、少年來參觀，認捌南港和台北市欲一世紀以來的演變佮發展！有南港車站和HSBC字樣的兩棟直溜溜的辦公懸樓，就是這幾年來集倚火車、高鐵、捷運佮客運站做伙鬥陣、內面有『美食街』、百貨公司、電影館、飯店、停車場的南港車頭。向北，迵過公園對面，是南港區行政大樓佮土地銀行兩棟建築物。早起七點外，對南港車頭來上班、上課的人開始濟--起-來。照東、北、西、南倒行時鐘的方向kā看，有去僑泰興、南港軟體園區、中國信託金融園區、展覽館、東湖、汐止--的；有到南港高工、行政大樓、土地銀行、家樂福、郵局、東新國小--的；有往玉成、松山、南港高中、衛生福利部大樓、南港機廠--的；嘛有來佇車頭遮上班、作穡--的，佮需要盤車到中央研究院、舊庄、橫科--的……總--是，無論來去南港佗一向，熟sāi、無熟sāi，早起一見面，就會一聲「gâu早」相借問！

是按怎欲揀這篇：
中國tsit幾冬tī世界舞台頂liòng-kuân-kuân，兩岸情勢mā tuè leh變。政府對兩岸議題ê態度，uan-ná是政壇ê「話柄」，m̄-koh khah重要--ê是：lán按怎uì中國ê發展，去tshiau揣家己ê定向。台灣海峽ê海湧有時起、有時落，lán tio̍h m̄-thang失去希望。中國共產黨第十九次全國代表大會10月18開幕，中共總書記『習近平』leh報告ê時，除了koh強調，「堅決反對並壓制台獨勢力」，mā講著對台khang-khuè ê重點：提供台灣人tī中國ê「國民待遇」；行政院大陸委員會認為，中國對台政策無變步，真拍損，ǹg望中國tī追求實力提升ê時，mā ài用新理路來看待兩岸關係。中共十九大uì早起九點開始，『習近平』tī工作報告內底，有四擺講著「九二共識」，表示「一个中國原則」是兩岸關係ê政治根底。承認「九二共識」、認同兩岸仝屬一个中國，雙方ê對話就thang起行，台灣任何政黨kap團體beh hām中國來去mā bē有阻礙。值得注意--ê是，『習近平』koh講，beh照『兩岸一家親』ê理念，「沓沓仔hōo台灣同胞tī大陸學習、創業、生活提供kap大陸同胞仝款ê待遇。」有分析引述銘傳大學兩岸研究中心主任兼教授楊開煌（Iûnn, Khai-hông）ê解說，中共tsit幾冬kā兩岸交流ê重點uì台灣徙到中國，beh siânn台灣ê少年人到中國創業、允頭路。未來台胞證ê號碼，拍算beh改kah kap中國公民仝款，hōo台灣人tī中國買高鐵票thang kap中國人仝款免排隊、直接lù卡入站，加添利便性。楊開煌認為，tse凡勢表示中共對家己ê發展真有信心，準是台灣人來到中國社會，就ē-tàng kā兩岸ê跤步giú khah倚--leh。陸委會ê聲明指出，中共十九大報告對台政策uan-ná無變步，koh刁工激出提防攔閘（nuâ-tsa̍h）ê態度。陸委會呼籲對岸tsîn目看重一个事實：孤一爿硬beh tsiânn ê「一中原則」kap「一國兩制」，真oh hānn過民心ê深溝。陸委會強調，蔡政府有站節、無惹空，維持現況、尊重1992年兩會會談歷史事實ê立場無變，m̄-koh「中華民國是主權國家，台灣ê未來kap兩岸關係是2,300萬人ê共同選擇」，兩岸ài做伙tshiau揣sio交tshap ê新路。針對中共十九大ê報告，時代力量表示，支持蔡總統「尊重九二會談歷史事實」ê政策底調，mā呼籲中共tī「一个中國、一个台灣」ê基礎上，kap台灣政府對話、起造兩岸正常良性ê交tshap關係。另外一方面，國民黨主席吳敦義講，ài有「一中各表」ê「九二共識」，tsiah thang保證「中華民國」ê主權kap尊嚴。

是按怎欲揀這篇：
你有偌久無hām阿公、阿媽開講話仙--ah？轉來厝--nih團圓kap親人鬥陣，suah kap序大無話thang講，tse kám是文化ê溝隙？Ia̍h是語言ê斷層？因為語言環境ê變遷，致使公孫無法度溝通，m̄-nā是親情斷站ê危機，koh-khah是文化斷站ê危機。【教育部漢字kap台羅合用版】若到民俗過節，tiānn-tio̍h是親情交流學習ê好機會。親像真濟家庭趁中秋節聚會，有烘肉、放炮仔、peh柚仔、食月餅、泡茶；有tang時仔tī家己厝--ni̍h ê大埕，ia̍h是亭仔跤、公園、曠野，mā有人tī餐廳。無論tī佗位，親人團圓氣氛lóng真讚。Tsîng少年時代到tann，我經歷台灣民俗文化變遷ê過程，mā看著母語因為「越頭症」，出現親情斷站ê危機，總--是有寡失落感。Gún細漢ê時環境bái，物資真欠缺，lóng無大pha電火；m̄-koh因為án-ne tō無「光害」，所以tī大埕賞月看天星特別光、特別明。中秋月光暝gún規家伙仔peh家己種ê柚仔食，koh kā柚仔皮做帽仔戴；gún ē招厝邊ê囡仔伴來sńg「踢銅管仔」ia̍h是「騎馬sio戰」，koh tsiok愛聽大人開講。Hit个年代無食月餅、無烘肉，mā無放炮仔kap sńg『仙女棒』，囡仔人學大人講話teh「承話鬚」，對家庭、族群、語言、文化、土地ê感情自然傳承。He情境iáu宛然tī眼前，有飽tīnn ê幸福，mā是我siōng愛ê學習。Tsit擺中秋暝我觀察著「越頭症」：大人囡仔lóng轉來厝--ni̍h teh烘肉，老人suah目睭金金，話聽無幾句，稀微koh無奈。因為這iân ê大人主要kōo華語溝通，in對爸母講母語，m̄-koh越頭對囝兒ia̍h是兄弟姊妹就講華語--ah！阿祖級ê老人kan-tann ē-hiáu台語，看規陣囝孫仔轉來團圓當然歡喜，m̄-koh伊m̄知影囝孫仔teh講啥，只好用目睭看囡仔大細ê表情tuè歡喜，天倫之樂享受一半niâ。Tsit幕hōo我發覺有親情斷站ê危機，tse嚴重「越頭症」ê中秋暝，hōo人心真酸（suinn）。Lán自細漢tī華語霸權ê環境內底hông創治，suah m̄敢講母語。母語若無--去，lán人應該有ê tah-bā就tuè teh無。Tsit款殖民ê語言政策延續數十冬，爸母因為驚囝tuè時代bē tio̍h，ē變無水準，lóng照殖民者ê期待，kap囝講華語；致使阿公、阿媽無法度kap孫溝通，頂下代語言bē通，感情hông拆散--去。而且台灣人ê「越頭症」，是m̄管佗一族群lóng有。Tī家己ê土地失去家己ê語言，tsiok失khuì！筆者認為，政府ài嚴肅看待本土語言ê教育政策、通過《國家語言發展法》，獎勵各族群學習母語，積極治療「越頭症」，宣導「教囝講母語」、「講母語是敬祖先」等等……Hōo逐家對母語建立信心，tī家庭內使用母語，tsiânn做「母語家庭」，重khioh母語做寶貝！

是按怎欲揀這篇：
學一種新ê語言、培養多語文ê能力，來吸收濟濟ê智識，兼訓練家己ê頭腦，其實無tiānn-tio̍h ài去追求外國語。台灣ê多元語言環境，是lán上珍貴ê寶藏；beh了解在地ê故事、傳承家鄉ê記持、粒積lán人ê文化，就uì學本土語言開始。【教育部漢字kap台羅合用版】Thong人知，多元語文ê社會環境有創新、創意kap競爭ê優勢，政治人物較戇mā知影tuè人huah。M̄-koh講著beh學多元語文ê時，tsia-ê政治人物suî跳過本土母語，直接去tshînn倚外國語，若像m̄知有本土語言ê存在。過去本土語言內底ê客語、台語lóng hông看做是漢語下跤ê方言，hông認為kē人一級；其實，客語、台語lóng m̄是「中國話」ê方言。Koh再講，語言無分懸低，語言學理kap《世界語言權宣言》lóng強調語言是平等--ê，bē-sái有歧視。咱若輕視別人ê語言已經無應該，tsit-má suah連ka-tī ê母語to輕視。台灣有二十種以上ê本土語言，beh講多元語文，本身tō有夠額ê語言來tsiânn。有外國語beh來參與是kài好，m̄-koh咱佇這塊土地徛起，beh學本土語言ê成本，其實比外國語較kē；咱ê本土語言tsit-má看--起-來「離離落落」，是因為過去hōo殖民政權打壓所致。咱若kā所有ê本土語言lóng救--轉-來，你想，免講學習本貴som-som ê外語，咱身軀邊tō有二十幾種語言thang學。若koh thang把握囡仔學語言ê時機，咱ê囡仔佇七歲進前會曉兩三種本土語言並無困難；有學語言ê經驗做基礎，另工beh學英語、日語等外語ke真簡單。若koh加添華語，咱ê囡仔小學畢業進前bat四五種語言，檢采是真平常ê tāi-tsì；án-ne咱ê社會自然tsiânn做多元語文ê環境。知影thang學本土語言tō有這款贏面，可惜真tsē台灣人痟外語，顛倒斬斷囡仔學本土語言ê機會，連外國語mā學袂好勢。講--起-來，筆者認為過去ê國民黨對語言是內行，所以in知影beh àn tó位拍死本土語言，一下拍tō著。咱ê母語hông打壓了後，一寡台灣人m̄知beh kā公道討--轉-來，顛倒tsiânn做打壓母語ê拍手。有人hōo in牽--去，tuè in設ê路liù-liù行，較thang承著肉iù仔；m̄-koh大部份台灣人suah tsiânn做弱勢，辛苦過日。民進黨對語言是外行，號稱本土政黨，tsit-má完全執政，suah m̄知去救本土語言。翻頭想，2008年國民黨政府tú上台，未到三個月tō kā「台灣閩南語」改做「閩南語」，koh kā beh辦台語認證ê 4,000萬預算thâi kah bô半角；民進黨執政一冬半，suah連這款困境to無kā拍--破，台灣ê本土語言復振猶有啥thang ǹg-bāng？

是按怎欲揀這篇：
台語若beh tòe ē著時代，tio̍h適應社會變遷、創造真濟新詞。為著新詞ê流通，chiâⁿ需要政府鬥出力，制定一致化ê規範。Taⁿ，原住民族語相關ê新詞研究已經起行，lán mā應該繼續監督政府，要求政府照顧其他本土語言，維護台灣珍貴ê語言資源。

是按怎欲揀這篇：
真濟人m̄-bat接觸過羅馬字，對非漢字ê台語書寫系統無了解，致使in tiāⁿ-tiāⁿ ē有排斥ê心理、批評ê態度。Lán taⁿ知影羅馬字ê價值，m̄-koh beh按怎用理解koh開闊ê心肝，tī無友善ê社會環境沓沓仔推廣，iáu-koh需要思考、智慧kap堅持。

是按怎欲揀這篇：
Ketagalan（『凱達格蘭』）大道尾仔ê西洋樓，bat是台灣上kuân ê建築，mā是代代殖民政權thn̂g--落-來ê標頭。今仔日，台灣ê「ka-tsì-á」uì菜市仔行上慶典大舞台；bîn-á-tsài，hōo台灣人uì街仔路行上屬tī lán家己ê鬧熱好未來。自讀冊了後就有國慶ê記持，he就是唱愛國歌曲、放假一工。Hit-tsūn天氣秋凊，草仔當茂（tng ōm），kap囡仔伴牽牛去食草，牛食kah一肚飽，阮mā sńg kah暗暗tsiah入門，算是歇熱ê suà攤，kap國慶無底代。小學畢業了後，叔伯阿兄招我去台北看國慶閱兵。阮透早坐火車tuì桃園來到台北，行到重慶南路，he是人山人海人看人，koh交通管制，阮離總統府兩三里遠，hit-tsūn koh無電視，除了人看人，suah m̄知閱兵生做是圓iah扁。阮一tsuā路長lò-lò來到tsia，m̄願án-ne就放煞（pàng-suah），就一直等、一直等，等到閱兵suah，交通管制mā撤離--ah，就來到總統府看戲尾。Hit-tsūn，閱兵ê兵仔lóng撤走--ah，kan-ta賰司令台頂幾个兩粒星、三粒星--ê tī hia指揮收場，無啥mih好看。阮叔伯阿兄suah講，「hia--ê lóng是大粒lu。」叔伯兄弟ke我一歲，已經出社會--ah，ke真熟款（sik-khuán），tsiah ē看著權力、地位，我iáu是流鼻流鼻ê囡仔phí，看bē著tsit點，tsit-má kā想--起-來，in應該是威風凜凜（lím-lím）ê敗戰將軍tsiah tio̍h。高中時讀台北ê學校，國慶就在劫難逃，ài去參加閱兵。因為是參加，m̄是參觀，比初中參觀koh-khah早就ài起床，三烏四暗就出門，騎車、坐車、步輦，tsiah趕到集合ê所在。阮離司令台tsiok遠tsiok遠--ê，啥mi̍h lóng無看--著，kan-ta ài攑香tuè拜。Hit-tsūn，我漸漸對tsit个第二外來政權bē拄好（tú-hó），無論是現場，iah是電視頂kuân，我lóng bē-giàn看。因為我知影，閱兵bē-tàng反攻大陸，m̄-koh ē-tàng向台灣人展威風，叫咱khah認份--一-下，咱m̄知beh慶祝啥貨？M̄-koh mā有一寡台灣人kā國慶當做「國恩家慶」，實在無道理。想看māi--leh，tsit个國家lóng是中國人leh主權（tsú-khuân），in生日kap咱啥底代？就有一个姓江ê台灣人，in後生tī國慶日出世，就kā號名「國慶」，看ē-tàng傍（pn̄g）中國人國慶ê福氣--無？結果福氣無傍--著，suah hōo tsit个國家冤枉銃殺，死目m̄願瞌，可見國慶是台灣人ê天狗日（thian-káu-ji̍t）。Tsit幾年來，漸漸有人提早做生日，tī 10月初一穿烏衫，攑五星紅旗，慶祝in ê國慶，e̋？In敢是（kánn-sī）兩个老母生--ê ê款，恭喜，恭喜！☆詞彙學習☆
【當茂】tng ōm：『正是茂盛』
【放煞】pàng-suah：『放棄』
【大粒lu】：『大人物』
【熟款】sik-khuán：『成熟』
【三烏四暗】sann-oo sì-àm：『清晨三四點』
【袂拄好】bē-tú-hó：『處不好』
【主權】tsú-khuân：『掌權』
【傍福氣】pn̄g-hok-khì：『託福』
【天狗日】thian-káu-ji̍t：『大凶險的日子』

是按怎欲揀這篇：
見若新iPhone上市，台灣股市就tuè蘋果pi̍h-pho̍k-tsháinn，可見晶圓代工產業對台灣ê要緊。M̄-koh，半導體是食電不止仔傷ê產業，tī人tshah-tshah-tshah、天然資源欠缺ê台灣，產業結構按怎推tshiâu，創造koh-khah濟ê價值，需要lán做伙來思考。台灣8月中全台大失電，bat傳講台積電重koh考慮，beh kā新ê高技術三奈米（nāi-bí）工廠改去起tī美國，hōo規个半導體產業鍊（sán-gia̍p-liān）大地動。到kah 9月29，台積電tsiah宣佈，三奈米新廠確定留踮台灣，beh起tī南科台南園區。根據產業鍊10月初ê推算，tse thang siânn來7,500億台票ê投資；mā有分析煩惱，未來beh發電hōo台積電，恐驚仔真食力。Tī晶圓（tsing-uân）代工市場tshuā頭ê台積電29表示，經過斟酌拍算了後，beh下5,000億重本來起ê高技術三奈米新廠，確定beh起tī南科台南園區；台積電tī hia有齊全ê庄社kap供應鍊，ē-tàng繼續占贏面。起工廠ê土地、水電、環保等相關議題，政府lóng包領ē kā解決，台積電表示真多謝，三奈米新廠tiānn-tio̍h ē留踮台灣。全世界晶圓代工市場有600億美金ê生產價值，台積電就孤占超過一半，到kah 50.6％，suà--來第二--ê是美國ê GlobalFoundries，tsiah kan-na占9.6％；技術上，台積電thang kap Intel、三星等半導體大公司比phīng；胚模（phue-bôo）上，台積電市場價值有5.62兆台票。可見台積電對台灣科技產業、資本市場ê要緊，若是高技術、新廠徙到國外，對規个台灣ê產業、經濟，甚至社會、政治lóng有影響。雖bóng落尾台積電確定新廠留踮台灣，m̄-koh有分析指出，半導體是食電不止仔傷ê產業，而且愈新、愈gâu ê製作程序koh-khah食電。照in楦廠計畫看--來，10冬後裝置容量（註一）beh到220萬千瓦；koh有消息講，kan-na三奈米廠，台積電申請ê電量就beh到125萬千瓦--ah。照台電資料，東部用電量大約tī 40到50萬千瓦左右，等於講三奈米廠食電可能是規个東部兩倍ê額khah-ke。Ài koh注意--ê是，核三廠一台機械95萬千瓦、有兩台機械，三奈米廠食電就ē超過核三廠發電量ê六成，m̄-koh核三廠到2025年就beh退休。Sóo-pái，對政府來講，上大ê挑戰kap危機，就是ài生出夠額ê電力。單單看南部，台積電beh ke百萬千瓦ê需求，核三廠退休koh減190萬千瓦，án-ne上無ài ke生300萬千瓦--出-來tsiah有夠。經濟部當然mā有規劃beh tī南部加添火力發電，m̄-koh親像興達電廠beh起新發電機ê時，就拄著環保問題；若是beh加添天然gá-suh發電，仝款ē拄著生態保育團體kap地方政府、民眾ê反對。Koh，蔡政府leh推sak thang再生能源，m̄-koh啥mih時tsūn thang起鼓、發電kám有法度穩定，lóng是問題。

是按怎欲揀這篇：
台灣語言ê轉型正義若講透機，猶原tio̍h-ài處理族群和解ê議題。若認同台灣tsit塊土地是lán共同ê家園，beh按怎用「包容kap諒解」替換「歧視kap侮辱」，來開破本土語言發展ê窘迫、tshiau揣互相倚傍ê未來，就是lán共同ê課題。最近客家委員會發佈標題『媒體輕蔑稱「客人仔」 客委會表達強烈抗議』ê新聞稿，批評蘋果日報動新聞「『咩姊』台語新聞」kā「客人」號做「客人仔」。咱主張mā支持族群平等、無應該用言語侮辱他族。M̄-koh，客家委員會新聞稿內底用「福老語」來稱呼台語。「福老」mā是侮辱用語neh！是按怎客家委員會反對人用侮辱用語，家己suah有特權ē-sái侮辱他族？依據台灣總督府tī 1931年出版ê《台日大辭典》，所謂Hô-ló（福佬）是指廣東人對福建人ê歧視稱呼。「福佬」ia̍h是「福老」lóng源自Hoklo一詞。依據美國傳教士S. Wells Williams tī 1874年出版ê《漢英韻府》hām Kennelly tī 1908年編譯ê《中國坤輿詳誌》記載，Hoklo一詞是廣東本地人對廣東東部潮汕地區ê人ê稱呼。Hoklo後來hông用漢字寫成「學老」、「福狫」、「福佬」、「福老」ia̍h是「河洛」等無仝字。台灣ê客家族群多數源自廣東ê四縣hām海陸。In tī廣東當地tuè廣東人稱呼潮汕地區ê人做「Hoklo-ngin」（寫做「福佬人」、「福老人」ia̍h是「河洛人」）。當客人遷徙來台灣liáu in繼續用這个講法來稱呼講台語ê族群。對台語族群來講，in認同台灣這塊土地做台灣人，in聽tio̍h人講伊是福老ia̍h河洛當然mā感覺受侮辱！袂少客家朋友慣勢用「福老」ia̍h是「閩南」來稱呼台語族群。In ē解說講he無侮辱ê意思，是慣勢用語niâ。若án-ne，台語族群mā ē-sái講「客人仔」無歹意，mā是慣勢用語niâ啊！根據東漢許慎《說文解字》hām清代段玉裁《說文解字注》ê解說，閩南ê「閩」字是蛇種、野蠻民族ê意思！Án-ne kám講無歧視ê意涵？咱支持立《族群平等法》！M̄-koh，tio̍h「講ē到，做ē到」，ài真正做到族群平等！Bē-sái像目前án-ne，有客家委員會、原住民族委員會，suah無台語委員會；有客家電視台、原住民電視台，suah無台語電視台。Tse kám毋是teh歧視台語族群！？

是按怎欲揀這篇：
台灣史學者張炎憲投入研究二二八、白色恐怖kap獨立運動，建立以台灣為主體ê歷史觀。拄tn̄g伊過身三冬ê現此時，伊ê著作全集mā來出版；伊ê心血ē永遠留--落-來，提醒lán：Ài知影lán是啥人，tsiah知影lán beh行向佗位去。2014年10月初3，咱上「má-tsih（註一）」ê好朋友張炎憲教授，tī美國獨立聖地費城（Philadelphia）過往，彼陣伊當teh做台灣獨立運動口述歷史訪問。張教授ê註冊標頭就是「笑面」，不管啥mih時陣lóng ē-tàng看著伊ê笑面！過身了後，台灣大地文教基金會ê「台灣聖山生態教育園區」kā服sāi做「台灣神」繼續來保護台灣，伊猶原mā是笑bui-bui。張教授是日本東京大學博士，專門研究台灣歷史，有出版十外本二二八口述歷史、八本台獨運動口述歷史（包含廖文毅ê台灣共和國）、白色恐怖、民進黨歷史、主編《台灣風物》kap推動二十外pái台灣史學術營隊等等，講bē完、說bē盡。伊bat做過國史館館長、台灣教授協會會長、台灣歷史學會會長等，2013年6月初7接任台灣社社長，無疑悟tī任內因為心臟中風（註一）來過往。張教授對教育議題足要意，特別是歷史教育kap母語教育。伊認為台灣ê歷史教育一直lóng無講著咱對土地ê感情kap人性ê理解。台灣人若無了解家己ê歷史，台灣人意識就無法度建立，對台灣beh建國是真大ê阻礙。人講「Beh消滅一个民族，上好ê辦法就是消滅伊ê歷史kap語言」。你若無了解家己ê歷史，你就無歷史記tî，m̄知過去，mā bē-tàng想像未來；你ê語言若消失，你就m̄知家己是啥mih人。親像台灣ê平埔族，家己ê身份lóng已經bē記得了了，這就是外來統治者真正ê目的！台灣南社2014年過身ê社長鄭正煜老師定定愛講，「教育是上軟性koh上強勢ê建國工程」，兩位先覺ê見解lóng真仝款。1991年張教授參加創立吳三連台灣史料基金會，專門研究出版台灣史期刊，注重「生活tik ê民間史料」，希望台灣民眾ē-tàng輕鬆了解台灣歷史。除了歷史教育，張教授mā足要意母語傳承ê問題。就我所知，伊bat參加真濟kap母語有關係ê活動，逐pái mā lóng是笑面kā逐家鼓勵，hōo逐家信心。2000年5--月陳水扁總統任命張教授做國史館館長，伊就決定beh出台語文運動歷史記錄。後--來，楊允言、張學謙、呂美親主編ê《台語文運動訪談暨史料彙編》（2008年3--月）thang講就是張教授tī國史館重要ê業績。簡單按呢講，張炎憲教授建立「台灣歷史主體意識」，是伊上大ê貢獻；這款主體意識是建立「台灣國」ê基礎kap前提。Tann張教授離開咱逐家已經三冬，想著真m̄甘。M̄-kú，伊ê冊《治史起造台灣國——張炎憲全集》mā拄好9月30出版。這套冊lóng-tsóng九本、8.5 khí-looh（註一），希望逐家緊買來讀！

是按怎欲揀這篇：
過去一禮拜，lán有行政院長講，台灣是主權獨立國家；mā有學生抗議「中國新歌聲」活動hông拍，警察suah tshiân著處理時間。Tī tsit條國家正常化ê路--裡，「政治」就是lán ê日常生活，是tiānn-tio̍h ài面對ê議題。大學生9月24 leh抗議「中國新歌聲」活動kā學校ê運動埕pìnn kah歹--去、kā學校名看低ê時，ká-ná是中華統一促進黨成員ê人雄雄出現，提sut棍仔kā學生拍tio̍h傷。Tio̍h傷ê學生kap有志憢疑是警察tshiân著辦案ê時間，負責tsit个區域ê大安分局tī暗時召開記者會說明，分局kap台大校園警察有負責範圍劃分ê問題，致使tshiân著到位ê時間，處理有thut-tshuê。「中國新歌聲」24借用台大運動埕辦演唱會惹人議論，台大學生、台獨團體kap統派團體lóng到位表達意見，想bē到，tī活動宣佈扯煞（tshé-suah）了後，場外有統派人士tī 場面jû-tsháng-tsháng ê時tsūn，kap抗議ê學生起衝突，有台大學生tī面冊貼文，指出「台大抗議現場，烏衫人現行犯用sut棍仔拍--人了後，隨坐5079YD Audi suan--去（khà第二通110 ê時有kā接線員講），我tī頭前kā擋，司機beh走進前koh想beh kā我lòng。」貼文學生講，一般講--來，台北市ê精華區，三分鐘內就ē有警察來處理，結果救護車真緊就趕到位，m̄-koh過半點鐘久suah iáu無任何警察來處理交繚（kau-liâu）。落尾四十分鐘後警察tsiah到位，拍--人ê烏衫人早就suan kah無影無跡。台北市警察局大安分局ê分局長楊鴻正（Iûnn, Hông-tsìng）暗時召開記者會，證明提sut棍仔拍--人--ê，確實是統促黨姓胡ê查埔人。警方對過監視器畫面kap各方面ê訊息了後，揣著tshap事姓胡ê民眾；伊tī暗時六點四十五分hit跤兜到案，接受偵訊（tsing-sìn）了後，以傷害罪送到台北地檢署偵辦。楊鴻正表示，大安分局透早已經知影有群眾ē khoo人到台大抗議、拍算beh攪擾觀眾入場，早起隨hām台大校方tsih接kap參詳，台大主任祕書林達德（Lîm, Ta̍t-tik）用「校園自治」做理由，無同意hōo警察入來學校，koh表示若發生治安事故，ē照內政部警政署「警察人員進入校園執法相關機制」，報請警方處理。楊鴻正koh講，警方雖然已經掌握相關ê情報，tī羅斯福路派出所kā警力tshuân好勢，m̄-koh e晡五點接著台大體育館出入口車道發生拍人事件報案ê時，照報案民眾講ê「辛亥路台灣大學」、「體育館頭前」等訊息，叫是事件發生tī校園內底，無方便派警察入--去，等台大駐警khah uànn確認以後，警力tsiah tī五點四十分到位。楊鴻正講坦白，警方確實thut-tshuê，ē koh檢討。註：本文使用教育部推薦漢字kap台羅，一寡字詞ê語音kap語意thang上教育部台灣閩南語常用詞辭典查詢。請佇遮參照【華語原文】延伸閱讀：
・【中國新歌聲事件簿】引爆台大怒火的關鍵60小時 核心學生們的真實想法
・「中國新歌聲」雙城備忘錄是郝市長7年前簽的，至今超過30場（關鍵評論）若欲投稿，請寄：binpotgb@gmail.com，文章字數 600-800；文章若採用，有淡薄仔稿費。請上【台語世界】閱讀閣較濟相關文章。

是按怎欲揀這篇：
社會leh走，m̄-thang khiàn-sńg厚，人情世事tio̍h-ài bat透透。Ùi chit篇1886年ê白話字小說看--來，利用人心ê軟chiáⁿ迷信來拍騙--ê，m̄-sī現今社會chiah有ê代誌。Che百外冬ê教示kā lán講--ê，是人íng-íng比鬼神koh-khah可怕。

是按怎欲揀這篇：
為著beh io飼囡仔，濟濟女性姑不將棄sak khang-khuè路--nih發展ê機會；欠缺「公共寄io」系統，mā是濟濟少年爸母規氣無ài生囝ê根本原因。Tsit款窘迫，致使國家生產力無夠額，mā hōo人口結構老化，是目今政府真要緊ài解決--ê。托育政策催生聯盟9月20召開記者會講，台灣婦jîn人有leh作穡kap生囝ê比例lóng足低，tī全世界三十三个國家內底押後，有影「雙低」。三十歲以後讀khah有冊ê女性無法度繼續培養專業、貢獻勞動力，顛倒因為婚姻kap生囝離開khang-khuè路，是目前tsiânn需要解決ê問題；因為tse kap總統蔡英文前一站仔ǹg望新任行政院長賴清德去做ê「七大任務」有牽連，包括「保持tī經濟轉型ê時，產業所需要ê人力kap伸勼」，koh有「骨力hua̍t-lo̍h人口老化（nóo-huà）kap少囝化」。托育政策催生聯盟召集人劉毓秀（Lâu, Io̍k-siù）指出，台灣社會勞動力無夠額kap人口老化、少囝化ê後壁面，就是婦jîn人ê「雙低」窘迫（kūn-pik）。劉毓秀提數字資料講，根據2016年各國女性作穡、生囝率統計，台灣tī三十三國中央押後，女性作穡率大約五成，平均逐位婦jîn人生ê囝兒kan-na 1.2个，khah輸香港、韓國、新加坡等亞洲國家，kap冰島女性作穡率有八成六khah-ke、總生囝率大約1.8个，根本是天差kah地。劉毓秀講，檢采tse kap濟濟人ê認bat sio-ke̍h，社會一般等叫是女性勞動參與率愈kuân，就愈m̄願生囝，「若媽媽lóng tiàm外口作穡，是beh按怎io囡仔？」M̄-koh事實tī法國、瑞典、芬蘭、冰島等先進國家，政府已經做kah支持少年爸母，特別是母親hōo thang兼顧作穡kap飼囝，án-ne m̄-nā社會濟歲化ê速度減khah慢，勞動力mā真夠額；顛倒台灣ê少年媽媽到三十歲就ài「作穡、飼囝」雙頭揀一頭，濟濟人tsua̋nn離開khang-khuè路、pua̍h入囝兒坑。婦女新知基金會秘書長覃玉蓉（Thâm, Gio̍k-iông）表示，一个社會人口替換率若照理氣，逐个婦jîn人beh生囝tio̍h-ài盡量生兩个。M̄-koh tī台灣io囡仔實在太傷本，女性到生囝ê年歲，就ài煩惱是beh留落來作穡，ia̍h是beh tńg去厝--裡飼囝；而且koh台灣女性ê平均薪水比男性khah低，若厝--裡有囡仔ài照顧，「犧牲媽媽ê薪水」tsiânn做濟濟人ê決定，因為án-ne khah經濟。覃玉蓉koh講，三十歲tsiânn做一个坎站：韓國、日本kap台灣ê女性作穡率uì tsit个年歲開始tshē--落-來；若tī瑞典、丹麥等國家，是在穩peh-kuân，上無掠平（lia̍h-pênn），女性做媽媽了後繼續食頭路，到kah beh退休、五十五到六十歲tsiah離開khang-khuè路。Ài tī厝--裡顧囡仔，致使台灣女性tī少年時，頭路ê發展就扯煞（tshé-suah），粒積專業智識ê機會無--去，mā無法度繼續貢獻勞動力；等kah囡仔大漢，女性beh koh行上khang-khuè路，suah賰趁無額ê苦工thang做niâ。劉毓秀mā講坦白，翁仔某「雙頭趁」是解決「趁無額」上應效ê步數，規家伙仔是儉腸neh肚ia̍h快活過日，就ài看有「雙頭趁」--無；若beh hōo台灣有親像法國ia̍h瑞典hit款健康ê人口結構，「公共寄io（『公共托育』）」ê品質kap普及不止要緊，而且提供ê時間ài ha̍h爸母上下班ê需求。支持人民io飼囡仔，特別是女性，是政府未來不止要緊ê任務。

是按怎欲揀這篇：
「三一八學運」是台灣人共同ê記持，占領行政院ê hit暗，濟濟人看待社會議題ê立場tsua̋nn改變。Tsit場運動，是久--來hông壓迫ê爆炸，hōo島嶼ê天光--起-來、hōo lán uì迷惑中覺醒，草地雄火leh滾絞，公民力量tng時行。開始接觸社會議題，是想beh kap人有khah濟交tshap。認bat社會ê過程中，suah愈來愈感覺孤單，身軀邊ê朋友罕得有人hìng討論tsia ê議題。我tiānn leh想，社會參與對我ê意義是siánn？Kám有法度uì了解代誌ê因端起理，來kap生活中所面對ê疑問對話？2014年「三一八學運」hōo真濟台灣人覺醒，了解國民黨執政ê彼站仔，根本毋是khiā tī台灣人ê角度來思考--ê。所致，台灣、中國愈行愈uá，suah tī hia kô-kô-tînn。2008年，台灣第二pái政黨輪替，國民黨全面執政、民進黨失去台灣人民ê支持，台灣行入去公民社會活跳ê階段。當年年底，中國海峽兩岸關係協會會長陳雲林來台灣了後，接suà有：2008年「『野草苺』學生運動」、2012年「反媒體孤占」、2013年「洪仲丘（ Âng, Tiōng-khiu）事件」、2014年「日頭花學生運動」、2015年「反對課綱（khò-kong）微調」、2016年「thīn婚姻平權遊行」……。勇敢ê台灣人用實際行動hōo失siànn ê政府知影：「Tse，毋是咱beh ài ê生活！」Kā「轉型正義」ê旗仔gia̍h-kuân-kuân，一時tsūn，台灣ê公民社會鬧熱滾滾。2014年3月17，我hông tiàu去做兵，兩禮拜ê「集中營」生活hōo我kap社會完全隔--開，歇假彼早起ê集會，台仔頂ê軍官huah聲講：「歇假ài會記得tńg去看爸母，毋通tshap tio̍h政治活動，烏白亂走。」踏出兵營，拍開手機仔，leh lù FB ê時，suah lú看lú感覺奇怪，ah台灣是發生siánn-mih代誌？後--來tsiah知影，原來，為tio̍h beh抗議「服務貿易協議」hông激硬過手，tsiânn百人衝入去立法院。台灣人為tio̍h爭取家己ê權利，koh一pái行tsiūnn街頭。落尾kā想--起-來，這場改變台灣人運命ê學生運動，mā是hōo我uì迷惑覺醒ê運動。2016年1月16，蔡英文受本土派人民ê幫贊，民進黨頭一pái國會過半，全面執政。「進步力量」huah出：「國民黨無倒，台灣就bē好（『國民黨不倒，台灣不會好』）」尾--à，國民黨tsiânn實倒--ah。彼暗，開票結果iáu-buē出--來，就已經聽tio̍h炮仔聲tī街頭巷尾sio連suà leh響。咱台灣人就beh出頭天--ah！浸tī逐家互相恭喜ê氣氛--nih，我想起「絕對ê權力，絕對ê àu臭」這句話；翻頭想國民黨過去執政ê彼八年，suah按怎to歡喜bē起--來。新政府上台無luā久，發生「華航罷工事件」。這件代誌hōo我開始思考，家己khang-khuè中所tú--著ê種種壓迫，kám有合理？勞工kap頭家kám一定ài做對頭？有一pái ê機緣，hōo我接觸tio̍h台語文書寫，我tsiah意識tio̍h過去錯誤ê語言政策所造成ê母語滅亡危機。原來毋nā歷史需要轉型，語言政策mā是。語言nā-tsún死亡，咱就親像水薸（tsuí-phiô）無根，tuè水湧漂流。透過社會參與，咱有kā聲音kap訴求thuànn--出-去，huān-sè tse就是民主ê價值。頭起先一个人感覺怪奇，落尾一陣人知影毋tio̍h，這件代誌無合理；漸漸仔，有人開始tshuā頭huah聲，一陣人變一phâng人，一phâng人koh tshuā一phâng人。草地ê雄火，自án-ne uì山跤ta̍uh-ta̍uh-á燒tsiūnn kui山嶺。走tshuē理想ê過程，就親像leh kap家己ê過去sio辭。雖bóng路--nih有濟濟艱難hōo人失志，毋koh你會kuàn-sì這款孤單，tsiânn做成長ê智慧kap堅強。Nā-tsún講人生路tú著驚惶，請你毋thang tshìn心。這條路咱就做伙行，欣賞人生無仝款ê景緻，tsiânn做咱ê氣力，繼續kā tshui--落-去！Tshui--落-去！

是按怎揀這篇：
Tī無教育資源、青盲牛普遍ê十九世紀台灣，白話字是thang khah緊bat字，來「讀冊、寫字、吸收智識、 hām『國際接軌』」ê實用工具。Taⁿ，漢字教育已經普遍，m̄-koh白話字累積濟濟文獻kap伊精確標音ê作用，iáu是lán學台語bē-tàng欠缺ê家私--喔！

是按怎欲揀這篇：
Tann lán掠做理所當然ê代誌，tī無偌久進前凡勢m̄是án-ne；tsiah一兩百冬前ê歐洲，統治者無在地認同是一點仔to無奇怪--ê。國族主義大興ê時代--nih，lán需要koh-khah寬闊、tsām-gâm ê思考，來tshiau揣屬tī lán ê thiah-ha̍h天光。1868年9月19，發生一件現今來看，ē感覺真怪奇ê代誌。Beh 150冬前ê tsit一工，西班牙（Se-pan-gâ）（註一）發生「光榮革命」（La Gloriosa or Sexenio Democrático），西班牙ê女王Isabella二世hông趕落台，革命ê頭人最後決定請Sardinia王國ê王子Amadeo來做in國ê國王；Sardinia王國，就是後--來變做意大利ê hit个國家。「啥？你講啥？西班牙革命了後，suah請一个意大利人來做in ê國王，tse，是叛國nih？啊Amadeo一世到底是佗一國ê國王hannh？」Lán lóng tī「國族主義」大時行ê時代出世、生活，致使lán lóng將現此時ê「國族主義」觀念當做是自古早就有、理所當然ê真理；事實上，lán tann真慣勢ê「國家觀念」，歷史恐驚仔iáu無兩百年。上頭前lán講著西班牙ê「光榮革命」，m̄-koh逐家凡勢對歷史課本有寫--著ê英國「光榮革命」khah有印象，無，lán就提來餾（liū）--一-下。英國「光榮革命」 ê對象，是hit-tang-tsūn ê「Ing-lân（『英格蘭』）、Soo-kat-lân（『蘇格蘭』）、Ài-ní-lân（愛爾蘭）國王」James二世，James二世是Soo-kat-lân ê Stuart王朝出身--ê；革命了後，英國ê國會請Hô-lan（『荷蘭』）ê William三世來做in英國ê國王。真濟人聽到tsia，檢采beh làu ē-hâi--ah，「Tann是tio̍h iah m̄-tio̍h án-ne…」。西班牙革命了後，請意大利人來做in ê國王，英國革命了後，請Hô-lan人來做英國ê國王；tse若tī當今ê世界，m̄知ē hōo人罵--死，iah是ài hōo人笑--死。總--是，tī hit个「國族主義」iáu未大興ê年代，逐所在ê統治權，是「王朝」teh分張--ê，哪有啥mih tsit國、hit國ài分hōo清楚ê觀念tī--leh。Hit-tang-tsūn ê歐洲，就是幾若个王朝家族teh主宰niā-niā，m̄-tsiah ē：現今ê「德國人、Armenia人（『亞美尼亞人』）、俄羅人kap芬蘭人」lóng受Romanov王家ê王統治；Habsburg王家ê人就統治「Hông-gâ-lī人（『匈牙利人』）、Slovakia人（『斯洛伐克人』）、Croatia人（『克羅埃西亞人』）、意大利人kap Ukraina人（『烏克蘭人』）」；啊Hannover王家出身ê hia-ê王，in ê領土bat有目今（ba̍k-kim）ê 「Bangladesh（『孟加拉』）、Québec（『魁北克』）hām英國」等等。Lán若對tsit个背景無了解，自然tik，就真oh理解百外冬前9月19 ê革命了後，是按怎西班牙人ē去招一个「外國人」轉（tńg）來做in ê王--ah。問題來--ah，tsia-ê「無現代國族觀念ê王」，in面對「國族主義」大興ê時勢，是beh按怎生khah好--leh？相信逐家應該lóng想--著--ah，當然是趕緊「歸化」做「在地人」，khah免hōo人hòo--出-去啊！Lán比當今ê英國女王Elizabeth二世做例就好，in家族仔上早就是Wettin王家ê人；Wettin王家是tsit-má ê德國中部ê家族，了後開枝散葉（khui-ki-suànn-hio̍h）分一支叫做「Saxe-Coburg kap Gotha」ê族系--出-來--ê。就一直到第一次世界大戰，因為英國kap德國對敵，為著mài hōo英國人感覺in家己ê王是「德國人」，英國王家tsiah姑不將kā德國源頭ê家族仔名改做「Windsor」家族。Tse，tī歐洲tsit兩三百冬，ē-sái講是真sù常ê代誌：統治者明明是外國ê貴族，為著tī國族主義ê時代維持統治ê正當性，只好家己在地化、講家己是在地人、學在地ê語言，甚至像英國王家kā家己ê家族kap姓to規个改換。Lín kā看，國族主義ê歷史雖bóng真短，m̄-koh，hit个力量有夠大ê大，伊mā tsiok緊就主導現代人ê思想。知影tsit个歷史了後，lín若是英國人，lín kám ē跳出來講：「英國王家，kap in任命、許可ê英國內閣，是外來政權！不管in按怎改名、按怎認同本土、按怎在地化，mā無可能改變tsit个體制是外來ê本質！Lán英國人tio̍h ài將in澈底趕--出-去，建立lán家己ê國家！Tī hit進前，lán英國人iáu無家己ê國家！」作者家己是無熟sāi取tsit款主張ê英國人，m̄知讀者諸君lín有熟sāi tsit款想法ê英國人--無？

是按怎欲揀這篇：
Tī台灣語言多元ê環境--nih，無仝語言互相影響、透濫，是真自然ê現象。總--是，lán若leh學習語言，除了ē hông誤會ê錯誤句型定著ài避免，mā tio̍h-ài了解koh-khah正範、媠氣ê用法，chiah thang ná來ná進步。

是按怎欲揀這篇：
今年ê世大運，台灣人骨力拍拚得著真好ê成績，mā hōo lán看著真感心ê「台灣精神」。台灣一步一跤印，行上世界舞台，hām國際做厝邊。Lán beh用啥mi̍h面模kap地球村鬥陣？台灣精神ê內涵是啥？答案hōo lán做伙來tsiânn。印象內底，見pái若聽著「日本精神」tsit-ê詞，lóng感覺足正面，表示：做代誌頂真、照步來；做人守規矩、bē lām-sám、有禮數、清氣siùnn等等。我一直lóng teh想：是啥代無「中國精神」á-sī「台灣精神」tsit款詞？Kám是根本to無存在？這確實困擾我不止á久。Tsit-pái咱辦「2017世界大學運動會（2017 Summer Universiade）」，hōo我tshuē著「台灣精神」ê模範--ah！Amis（Pangcah；『阿美』）族giâ重選手郭婞淳（Kueh, Hīng-sûn、族語名Tana）小姐tī五十八公斤級比賽中，m̄-nā提著冠軍，koh拍破世界記錄。Koh-khah hōo咱感心--ê有下底幾項：1) 伊本身是艱苦人。單親家庭，in老母四界去做散工，日子真pháinn過，m̄-nā食穿真tshìn-tshái，徛家mā無thang固定。伊bat去tuà過a-má兜、阿舅兜、阿姨兜，mā tuà過台東縣議會，路尾去tuà tī台東大學附屬體育中學ê宿舍。Tī tsit款tsiah-nī bái ê環境--nih koh會當一直拍拚、一直拍拚，得著tsit-má tsit款世界級ê成就，thang講「點燈火無tè tshuē」，確實是台灣人ê好模範！2) 忍耐無放棄。2014年伊bat hōo 141公斤ê重物teh著正pîng大腿，造成80％ ê筋肉嚴重傷害；hit-tsūn真濟人想講伊應該無法度koh再運動--ah， m̄-kú伊無放棄，牙齒根咬ân-ân，繼續拍拚。3) 謙虛。拍破世界記錄hit場比賽完，伊目屎kânn--leh，講：『（挺舉）142公斤是全台灣人幫我舉起來的！』Kā功勞獻hōo伊心肝內底ê台灣，mā hōo咱聽了目屎流。4) 會曉感恩回報。艱苦人有淡薄á錢koh肯beh回報社會，實在有夠稀罕、足有品！伊2013年就bat捐150萬買救護車、捐獎學金hōo學校；彼年里約奧運得著銅牌，有國光獎金500萬kap彰化銀行100萬獎勵金，但是教練團因為法規問題suah無獎金，伊就kā 500萬分hōo教練團。咱相信伊後壁mā koh有真濟公益計畫beh做。想看māi：Hia-ê大細聲teh搶18％ ê人beh按怎kap郭小姐比--leh？5) 照顧後輩。伊bat tī 二九暝（『除夕夜』）專工tńg去學校陪伴猶teh拚勢練習ê學弟、學妹，koh提供獎學金。6) 提升台灣人ê自信。伊有講：『我相信這一舉可以凝聚所有國人一同重視體育項目。』M̄-nā按呢，我mā相信tsit-pái運動會已經大大提高台灣人光榮感kap自信心。台灣人上大ê問題，就是無自信。 Tsit-pái世大運應該有hōo台灣人ê自信心tshìng懸足濟。這對團結台灣、甚至促成台灣人「台灣民族」意識建立，絕對有足正面ê影響。另外，楊合貞（Iûnn, Ha̍p-tsing）贏五塊金牌，kā獎金捐hōo母校台南市大灣國小；「台灣特快車」（註一）楊俊瀚（Iûnn, Tsùn-hān、族語名Futing）m̄甘kā舊釘á鞋tàn掉；講台語ê莊吉生（Tsng, Kiat-sing）為著beh替台灣拍拚，thiau-kang加入台灣籍；戴資穎（Tè, Tsu-íng）放棄參加獎金ke足濟、國際積分mā ke足懸ê世界羽毛球錦標賽，留tiàm台灣替台灣爭取金牌，koh拍公益性廣告錄影……等等，這lóng是hōo咱足感動、hōo咱流目屎ê真實故事。講到tsia，我hiông-hiông發現這應該就是咱早前欠缺ê「台灣精神」！咱ê「台灣精神」雖bóng kap「日本精神」無啥仝，但是咱ê「忍耐」、「謙虛」、「奉獻」kap「回報」已經有超過咱欣羨ê「日本精神」--ah！台灣人加油！「台灣精神」加油！¡Viva Taiwan Zeitgeist!（註二）

是按怎欲揀這篇：
Tī台北車頭ê大廳塗跤坐--leh，hām朋友鬥陣ná食四秀仔ná開講，是出外人tī台北拍拚共同ê記持。無論你uì啥mih所在來，m̄免煩惱家己是愛做眠夢ê戇囝；lán用台灣人ê燒烙kap溫純包容多元，tī tsit-ê城市，路是家己行。我明明to知影禮拜暗，自強號tuì台北落南ê車單tsiânn歹拆，若無進前先訂好勢，thìng候時到日到tsiah beh去買，定著是無票占khah大面。M̄-koh mā iáu有徛票仝款ē到厝，是我家己bē-giàn niâ，姑不將「無魚，蝦mā好」，揀hit款無人sio爭beh買、逐站lóng停、gô四點半鐘久tsiah到ê莒光號來訂車單，真正是「痟kah無尾溜」。下晡ê會議開到4:30 ê時tsūn，辦手--ê講今仔日禮拜，人kap車lóng tsiânn kheh，叫我ài先走若無ē bē赴車pang，我就順伊ê話尾，人激hōo麻麻徛起來kā逐个講：「歹勢，我先失禮！」就走--矣。Bē輸用飛--ê tsông到大門口，koh真正像伊講--ê án-ne，滿天ê飛蜂hōng-hōng叫，m̄是車就是人，kiōng-beh kā路淹--去，tshian拄tshian隨ia̍t著一台計程車，看手錶仔拄好4:35。若kap庄跤來比，街市ê ùn-tsiàng駛車ke雄tsiânn濟，有縫就nǹg，liam-mi閃tsit爿liâm-mi閃hit爿，一睏仔久就到「東一門」落車，tann頭看壁頂ê電子鐘4:55。有想講時間iáu liōng-liōng，做bī是行來去賣票--ê hia，看iáu有自強號ê票thang換--無；to未行到位，就先hōo規塗跤一簇一簇ê移工tshuah一tiô，七、八个圍一个圓箍仔，sio連koh sio-suà，kā大廳鋪kah密tsiuh-tsiuh，正經揣無跤路thang hānn--過；斟酌看in ê穿插，tsiâu是少年家仔占khah大面，查某比查埔khah濟，lóng妝thānn kah媠tang-tang thia̍p跤坐tī地板，五花十色ê四秀仔囥tī圓箍仔ê中央，ná食ná講hit款我聽無ê話語，面肉有khah烏--淡-薄-仔，koh無成lán tsia庄跤ê作穡人，應該是菲律賓、印尼kap越南來ê移工，iáu有不止仔濟頭mua絲仔巾信回教ê查某人leh行來行去；我家己leh想……，in所趁ê月給tī台北kám tshit-thô ē起？拄好火車頭有冷氣、有水、koh有清氣tam-tam ê便所thang用，tuì tsia-ê散赤ê出外人來講，sio招約會、開káng真正有ha̍h，上mê角--ê是坐透久mā bē hōo人趕，khah-ke mā食好tàu sio報，愈湠愈濟。閃過幾若tshok ê移工陣，tsiah看著遠遠leh賣票ê窗仔口。排一kuānn人，tsiânn有規矩leh排列等拆車單，看tsit个pān勢koh舞半點鐘mā輪bē著我，koh-khah免講是想beh換票，自án-ne越頭行落去第三月台等莒光號，e-e-kheh-kheh ê旅客kā月台that kah lóng無跤路thang行，好佳哉莒光號liam-mi來--ah。Tī車內買徛票無位thang坐ê旅客uan-na bē少，過彰化了後，就khah有空位thang坐，人若少年iáu有氣力來徛，像我tsit款老歲仔就bē堪--得--ah。話koh講轉--來，仝hit塊椅仔坐四點半鐘，m̄管kha-tshng斗按怎徙、按怎tshiâu，mā是痠kah beh死，m̄知是pì-sù ia̍h是驚見笑ê緣故，suah bē-hiáu出喙kā買徛票huānn tī椅仔邊ê少年人講：「Lán是m̄是來sio換--一-下-仔？」，就看ē出來工業社會kan-na有科技ê文明，顛倒hōo lán人愈來愈孤ta̍k、無情，連我家己mā tuè tsit个時行leh做代誌，tsiah是hiau-hīng。我咒tsuā，後過若koh碰著像頂kuân所講ê代誌，我ē出招kap伊半點鐘輪一改sio換坐，kā lán人原底燒烙、溫純ê心肝koh揣--轉-來，是我上大ê ǹg望。

是按怎欲揀這篇：
本土語言ê危機，uì原住民族語認證ê程度就看ē出來；若真正beh救語言，中級認證無應該是500詞niâ。Tann，原住民族語已經是國家語言，m̄-koh beh按怎現代化、tsiânn做日常語言，生thuànn濟濟詞彙，iáu有真長ê路ài行。咱若看tsit兩冬原住民語認證放榜ê新聞稿，原民會是直品講原住民語ê學習已經釘根--落-去--ah，通過率是偌kuân tú偌kuân，連高中生teh考ê中級認證，榜首to hōo小學生提--去！M̄-koh不管是原住民電視台iah是今年8月初9 tsiah tú成立ê「Alian 96.3原住民廣播電台」，lóng teh hainn講無族語人才。Tse到底是啥物情形--leh？官方展講族語復振真成功，業界suah teh哀tshuē無人。根據「原住民族語言能力認證測驗簡章」，中級認證ê範圍是「九階教材」ê第一階到第四階，也就是小學一年到小學四年teh用ê原住民語課本。通過中級認證suah tsiânn-tsò現此時原住民高中生升大學ê加分優待證明，現現初級、中級認證to小學仔三年、四年ê程度niâ。Koh有，學生ê學習點鐘數是tsám-jiân無夠額。咱thang比較「歐洲共同語言參考標準（CEFR）」──學新語言beh學kah有初級程度，通常tio̍h開200點鐘；中級程度通常tio̍h開400點鐘。M̄-koh，咱目前kan-tann kā本土語言當做一个學科，m̄是做逐科ê教學語言。小學每禮拜一節四十分鐘ê族語課，讀kah小學仔四年tsiah九十六點鐘niâ。準講國中ê選修iah是社團lóng開有成，九年--落-來mā tsiah 225點鐘。M̄知是咱學生逐个lóng語言天才iah是原民會teh pûn-ke-kui？另外，原住民語認證ê基本詞彙量真正會笑破人ê tshuì。初級認證ê詞彙量300詞，中級認證tsiah 500詞niâ。英語tshìn-tshái to m̄-nā án-ne！教育部公佈ê國中小基本英語詞彙上無有1,200詞，大考中心公佈ê高中英文常用詞彙有7,000詞。原住民語欠缺現代語詞，tī tsia咱先按下。照理氣，逐款語言ê基本詞彙量應當ài beh-uá beh-uá tsiah tio̍h，是按怎咱原住民語認證ê標準會差tsiah tsē？Ah to好看頭niâ，原民會真gâu「鋪面than」。逐人lóng考會過ê原住民語中級認證kah 100 pha ê大學錄取率kám m̄是仝款ê道理？莫怪台灣原住民族語言發展學會理事長Puljaljuyan Kalevuwan會講，轉去教學現場，gín-á猶是「nga’ay ho」（註一）、猶是「maljimalji」（註二）！Kám講tse就是原民會sak族語教學十幾冬--落-來ê「成果」？

是按怎欲揀這篇：
「民主」kap「人權」是咱台灣行上世界舞台，上顯目ê兩塊kha̋ng-páng；所致，咱leh推sak、保護在地母語ê語言人權ê時，mā m̄-thang kā民主程序放hōo去。按怎tī政治現實下，揣著語言復振ê路，是語言運動者ài面對ê重大挑戰。（紲頂篇）越南文羅馬字（國語字）tī 16世紀發明了後，經過300冬ê發展，一直到19世紀中期，to猶原是天主教會內底teh使用niā-niā；是法國tī 1858年占越南了後，tsiah沓沓仔開始鼓勵越南人使用國語字--ê。Tī tsit个中間，法國殖民政府除了tī公文、證件頂懸用國語字，南越總督甚至koh bat將會曉國語字訂做官員升等ê條件，就是因為按呢，越南國語字tsiah開始khah普及--ê。總--是，咱毋好誤會講越南獨立ê時，越南國語字就足時行--ah。無--lah！1945年越南革命ê時，in國有超過九成ê人是青盲牛neh，koh加上獨立了後ê北越政權，基本上是獨裁ê體制，tsit兩个條件相配合：第一，九成ê人啥mih字to毋捌，對文字系統無成見；加上第二，政策上有獨裁體制，政府講啥就是啥，無需要顧慮反對ê意見，m̄-tsiah ē-tàng一睏（tsi̍t-khùn）就將羅馬字普及，完全排除漢字。韓國ê狀況uan-na真硬táu，咱知影韓國字母tī 15世紀發明了後，嘛tio̍h等kah 1980年代，tsiah tī韓國社會普及、四界使用--leh。Tī tsit个五百冬、lò-lò長ê過程中，m̄-nā有拄著bat漢字ê貴族反對，二次大戰了後，韓國uì日本獨立，就準hit-tang-tsūn ê韓國無民主，to也無才調講一睏頭將漢字規个廢sak。恁kám知，戰後透過軍事政變tsiânn做韓國ê統治者、專制獨裁18冬（1961-1979）ê朴正熙（Park Chung-hee）是支持廢漢字--ê，結果連伊to tio̍h顧慮民間反對，tī 1972年撤消「漢字廢止宣言」--leh，按呢恁就知影he有偌nī仔無簡單--ah。尾--à廢漢字會成功ê關鍵，是朴正熙堅持禁止國小ê漢字教育（國中以上猶原會當選修，無列入考試），koh針對小學內底私跤下（su-kha-ē）教漢字ê老師，或是處罰、或是lut職，hōo囡仔脫離漢字、liâu-liâu仔形成毋捌漢字ê新世代了後，韓國ê漢字使用tsiah一直減--落-去--ê，嘛tsiah有1980年代了後漢字沓沓仔tī民間消失--去ê勢面。就準咱mài講in最近koh拍算beh恢復國小ê漢字教育，恁看tse規个過程，就知in廢漢字無teh偌輕可--ah。咱且想看覓，今仔日台灣ê政治體制，是khah sîng tsit-má ê法國，iah是khah sîng共產黨統治ê越南kap戰後獨裁ê韓國？咱ê人民，kám是九成青盲牛，對文字使用無固定ê慣勢kap成見？人法國為著語言規範，上無to有佛蘭西學院teh huat-lo̍h--leh，咱kám有beh成立啥mih機構來做語言規範？就準成立，咱ê囡仔kám就會比法國少年人khah乖，政府規定啥就會去趁樣（thàn-iūnn）？講khah束結--leh，咱kám有影beh親像以早ê「國語運動」按呢，tī學校kap媒體做語言管制？M̄-thang袂記--得，中國國民黨ē-tàng sak「國語運動」做語言屠殺，是因為in黨hit-tsūn teh專制統治，in講準算，tann tsit-má ê台灣社會，kám有啥人huah了就會準算--得？目今（ba̍k-kim）關心台灣語言ê人，不管是beh做本土語言復振、對抗華語霸權，或者是beh做文字系統改革、改變書寫方式，攏愛深入來了解歷史kap別國ê例。咱若beh學越南kap韓國，咱愛知影：第一，咱無越南當原初（tng-guân-tshe）九成青盲牛ê特殊條件；第二，咱若beh學--in，tio̍h愛有才調tī語言政策方面將民主暫停、實施獨裁，上無mā tio̍h像韓國按呢，跳過民主程序，對學校教育來創造一个tī語言、文字使用tsit方面無仝ê新世代。設使咱無法度khóo-pih tsit兩个條件ê任何一个，按呢kan-tann欣羡--in，嘛是無khah-tsua̍h。語言運動者啊，咱無人hit-tsūn ê勢面kap條件，m̄-koh嘛免餒志（lué-tsì），總--是咱tiānn-tio̍h愛tī咱ê客觀環境kap條件下跤，想對咱有應效ê做法--出-來！

是按怎欲揀這篇：
罕得有人知影，七夕除了屬tī情人，mā是屬tī婦女kap囡仔ê日子；凡勢ē-sái講，咱人七月初七這工，就是台灣傳統ê『婦幼節』。無論是買玫瑰花送情人，抑是tshuân圓仔花替七娘媽做生日祈福，其實攏是為著愛、攏是向望逐家平安幸福！舊曆七月初七「七夕（tshit-sia̍h）」是啥物日子？少年人可能攏會用華語應--你：『情～人～節～』。毋過，仝款的問題去問咱的序大，你會聽著in講彼工是「七娘媽生（Tshit-niû-má senn）」。去予生理人用廣告激--出-來的『情人節』，逐家攏真熟似--矣，顛倒是古早的「七娘媽生」，少年人罕得知影。七娘媽生，就是七娘媽的生日。有人講七娘媽就是牛郎織女中的織女神；嘛有人講是織女kap伊的六个阿姊，就是七仙女。不管是佗一種講法，信徒拜七娘媽攏是為著欲請伊保庇囡仔平安好io飼。佇台灣傳統的農業社會，厝內有細漢囡仔的家庭佇七娘媽生彼工，攏愛拜七娘媽kap床母，祈求in保護囡仔健康大漢。細漢囡仔若是較歹io飼--的，爸母嘛會𤆬（tshuā）去拜七娘媽，求伊收做契囝，順紲請一个七娘媽絭（kǹg）來護身。按呢年年換絭，到囡仔十六歲彼工／彼年「做十六歲」，閣愛特別tshuân較phong-phài的牲禮來答謝契母，表示已經轉大人--矣，會使將絭綰（kǹg-kuānn）thǹg--落-來，叫做thǹg絭。拜七娘媽的油飯kap雞酒。圖／作者提供拜七娘媽的時陣，有幾項物件足有特色。首先，因為七娘媽是女神，所以嘛愛tshuân一寡仔女性畫妝愛用的胭脂、水粉、柴梳、芳水、鏡、紗線、圓仔花等等，予七娘媽會當妝媠媠來過生日。第二項就是雞酒kap油飯，這是婦jîn人生囝過後，做月內的時用來補身體kap嬰仔滿月提來貺（hīng）厝邊的食物（tsia̍h-mi̍h）。對這兩樣食物會當看出七娘媽kap婦jîn人生產、晟養囝兒的關係。另外，猶有一種白色的圓仔，中央用指頭仔揤（tshi̍h）予lap一ue，叫做「糖粿」。這糖粿，傳說是七夕暗暝，牛郎kap織女相會的時，來予織女貯（té）伊流--落-來的目屎--的。除了食物，拜七娘媽的時，猶有所在會準備一頂竹仔骨糊紙的七娘媽亭。這座七娘媽亭用各種色水的紙來糊，算是真幼路的糊紙藝術。拜七娘媽的「化妝品」。圖／作者提供七娘媽生的風俗，重點攏囥佇婦女kap囡仔。用遮爾濟工夫來為七娘媽做生日，嘛是反應爸母為著晟囡仔大漢所費的心思。愛情雖然可貴，毋過，別人咧買玫瑰花送情人的時，咱嘛愛數念七娘媽的圓仔花所代表的爸母疼囝的心意。

是按怎欲揀這篇：
今年從文化部辦《語發法》公聽會、民間發起催生「台語電視台」以來，常在有人質疑「台語敢到面臨危機ê坎站--ah？」總--是無人真知，因為台語到tann未曾有專門ê語言使用調查。若欲推動本土語言復振，調查khang-khuè會是真重要ê基礎工程。你敢知影台語目前並無全面性--ê、專門ê使用情形調查？2010年教育部國語委員會為著欲了解目前各地區、各年齡層語言使用kap母語傳承情形，建議主計總處tī人口普查（註）當中，加入「6歲以上本國籍常住人口在家使用語言情形」ê調查，調查ê三條問題是：「你是毋是民國93年12月26以後出世--ê？你tī厝--裡使用佗幾種語言？你ê爸母in兩个tī厝--裡講啥物語言？」你若聽著這3條題目，你會按怎應？你感覺恁兜ê人會按怎替你回答？6歲以上本國籍常住人口在家使用語言情形問卷。圖／截自內政部調查結果顯示，華語kap台語是tī厝--裡上tiānn（定）講ê語言，6歲以上每100个人有83.5个tī厝--裡講華語、81.9个講台語、6.6个講客語、1.4个講原住民族語。關係年歲ê語言使用情形：45歲以下，100个人內底tī厝--裡會使用華語--ê超過90个，lú少年使用華語ê人lú濟，台語顛倒píng；25歲以上，100个人當中有80个以上tī厝內使用台語。另外「你ê爸母in兩个tī厝--裡講啥物語言？」顯示序細（sī-sè）lú少歲ê爸母華語使用lú濟，台語顛倒píng。這个語言使用情形ê結果敢有參考價值？真濟人會懷疑tī厝內使用台語的比例敢有tsiah-nī懸！按呢是毋是無法度反應出真正ê台語危機！人口普查，確實m̄是精確ê語言調查，而且遮ê問題可能是厝內某一个人代表規家伙仔回答。毋過，調查結果顯示華語是台灣家庭內底主要ê使用語言，這點有反應現實，閣65歲以上每100个當中有45.3个人tī厝內使用華語，表示家庭ê成員無一定有能力做伙創造全母語ê環境。另外「tī厝--裡使用台語」有tsiah-nī懸ê數字，不管厝內使用台語ê比例濟少，受訪者願意承認tī厝內有使用台語，凡勢是值得歡喜ê代誌！總--是火猶未hua，咱thìng好趕緊拍拚繼續起hōo to̍h、起hōo mé！調查結果閣顯示，tī厝--裡使用華語上濟ê七个縣市是：新北市、台北市、桃園縣、新竹縣、新竹市、花蓮縣，連江縣；tī厝內使用台語人口上濟ê縣市是：彰化縣、雲林縣、嘉義縣、台南市，每100个人內底有95个人表示tī厝--裡使用台語；使用客語--ê以新竹縣、苗栗縣上濟，使用原住民族語是台東縣kap花蓮縣ê人口上濟。另外客語kap原住民族語tī這份調查結果使用情形真低，毋過毋免煩惱。客委會對2000年開始已經辦理過8擺ê「客語使用狀況調查」，調查結果顯示有六成五ê客家民眾會曉聽客話，四成七會曉講客話；原民會mā有進行「原住民族語言使用狀況調查」了解原住民族語的詳細使用情形。希望未來mā有全面性專門ê台語使用情形調查！

是按怎欲揀這篇：
台語人ê語言hông禁久--來，總--是有寡怨慼需要tháu氣；怨慼煞，mā是骨力繼續去拚語言復振ê種種難關。無論行tó一條路，請永遠會記得，咱是有濟濟語言kap文化ê美麗寶島，逐家互相尊重、多元共存，才是咱民主社會ê好範勢。本土母語長期受外來政權𧿬踏（thún-ta̍h），已經m̄成樣。Beh救活ê路猶真長。我雖然無願意相信像南社社長張復聚醫生所講：本土母語koh 30冬tō滅亡。M̄-koh想想--leh，確實真困難救。我tsit-má beh講--ê是：Beh救本土母語ê路，猶有重重（tîng-tîng）關卡，有心救母語ê有志，ài有長期奮鬥ê決心才ē-sái。一般beh救本土母語ài過4關，台語kap客語因為hām漢字ko-ko-tînn，suah ài ke 1關，成做5關。時間ê關係，咱今仔日kan-na講一下仔話頭，另工才koh一關一關來說明：第1關：我kā叫「母語關」，台灣人已經hông教育無要意ka-tī母語ê死活，suah tuè外來統治者（thóng-tī-tsiá）ê話尾行，講「語言只是溝通工具，講會通tō好」，何必koh強調母語來分裂族群。到底是siáng「分裂族群」？Hia-ê外來政權欺壓（khi-ap）lán ê母語，無需要道歉（tō-khiam），顛倒kā beh救母語ê人加上「分裂族群」ê罪名，你kám願意忍受？第2關：是關係書寫ê「書寫關」。Tsē-tsē台語講kah真好ê人，mā是認為台語ē-hiáu講tō好，m̄免ē-hiáu寫。無去想：無書寫，tō無法度留落創作kap文獻；無書寫，tō無法度流傳較遠、較闊、較久；無書寫，tō無法度準確表達語言；無書寫，tō無法度進入體制、行向世界；無書寫，tō無法度得著重視kap發言權。到尾--à，無書寫ê語言只好等待死亡。第3關：是kap漢字ko-ko-tînn才有ê「漢字關」。原住民較好運，in自來是用羅馬字，無受漢字汙染。 台語kap客語因為迷戀漢字，台灣人suah無法度kā台語kap客語寫hōo好。文字工具siōng重要是準確koh有效率來記錄語言，nā歹學koh歹用，kan-na強調優美kám有啥mih路用？台灣人kám猶願意kha̍h tī漢字，繼續做母語ê「青盲牛」？第4關：「羅馬字關」，台灣人真khiàng，有工具m̄ tō m̄用，beh用tō ka-tī創--一-套，爭beh出頭。 白話字已經用將近150冬，簡單koh好用，文獻mā已經累積bē少，詞典koh真齊備（tsiâu-pī），kám有需要koh創一套bô kâng ê羅馬字pan頭做起。新--ê未經過考驗，kám會比經過150冬洗禮ê白話字較好用？第5關：「堅持關」。這關siōng莫名其妙，公開演講ê時，tō算有95％ ê人聽有，只要有人講『講大家聽得懂的話』，演講者tō kā母語sak一邊。這tsiânn怪奇，你若去國外，kám會要求人講你聽有ê話，是你ài學聽人ê話才tio̍h。聽演講ê場合，這khuán無禮貌ê要求，人kám會tshap--你？Tsit-má咱知ta̍k-ê聽有ê話只是華語，nā án-ne lueh--去，tang時才輪著ē-tàng用母語？台語人號稱（hō-tshing）超過80％，m̄-koh hōo外來政權用hit套「結合次要敵人，打擊主要敵人」ê àu步來分化。In使弄人數較少ê原住民kap客家人，藉口「閩南大沙文主義」來攻擊台語。事實獨霸（to̍k-pà）ê華語才是「超級大沙文主義」，suah無人去kā挑戰。台灣人ài看ē出外來政權ê àu步，m̄-thang繼續hōo in使弄。

是按怎欲揀這篇：
今仔日是終戰紀念日，72冬前，日本向全國（包括台灣）放送「終戰詔書」，台灣人ê生活一下變。咱tio̍h-ài認捌這段戰爭ê歷史，對台灣造成啥款ê影響；咱無法度改變過去，m̄-koh會當uì了解咱ê故事，行向koh-khah媠、koh-khah好ê未來。是按怎咱是這馬的咱？這是歷史必然，抑是意外造成？咧討論台灣運命的時，心情定著誠複雜。明治維新了後，一个想欲脫亞入歐，佮列強國家平坐徛的新興帝國，伊欲學列強向外發展，擴大國防圈佮經濟圈，佇這款的勢面，台灣成做伊的目標。對台灣來講，當然誠不幸，毋過日本欲治理台灣，嘛無通遮爾好食睏，因為伊閣愛面對台灣內底原住民部落遮的國中之國，這比佮清國戰爭閣較食力。成做帝國的永久領土了後，台灣總督府用誠濟精神來鋪鐵路、做調查、起官廳、辦教育、做農業改良、規劃國家公園、一切看起來攏誠圓滿。無疑悟，後--來日本佮美國對換帖的變做對敵（tuì-ti̍k），開始相戰，台灣tsua̋nn hông.絞入戰爭。雖然一開始日本較占贏面，衝（tshìng）甲掠袂牢，總是資源少就無擋頭，局勢一下變，兵敗親像水崩山。這時，美國欲拍--轉-來，咧考慮欲占台灣抑是琉球。海軍一開始想欲拍台灣，1944年6--月，in擬定堤道計畫，欲對南台灣上陸，一路拍去北部。這个計畫終其尾hông.按下，改做拍琉球，總是in對美麗島猶無死心，12--月閣訂新計畫，欲掔（khian）毒氣彈（to̍k-khì-tuânn）共北台灣掔甲mi-mi-mauh-mauh，後--來毋知啥原因，毒氣彈計畫嘛無執行。1945年4--月的Okinawa（『沖繩』）戰役，是太平洋戰爭傷亡人數上濟的，日本兵死超過十萬，內底包括袂少台灣人，Okinawa的百姓死三分之一。了後，Okinawa予美國軍政府管欲30冬才還日本，這馬琉球獨立的聲音嘛出--來--矣。咱無法度知影，設使當初美軍決定欲拍台灣，台灣的運命會變做按怎，你我敢猶閣有機會活佇世間？咱敢會親像琉球人遐爾慼（tsheh）美國？戰後的台灣，盟軍指派中華民國來占領，致到後--來發生二二八、清鄉、白色恐怖，閣有世界上久的戒嚴軍事統治。1950年韓戰爆發，閣影響著聯合國對台灣問題的處理，台灣地位到今猶是公案。按呢講--起-來，這敢算是圓滿的結局？當然，歷史無通重頭（tîng-thâu）來，總--是，咱若對家己的歷史有較深入的了解，未來面臨選擇的時，無定著會當做出較好的決定。

是按怎欲揀這篇：
Tī大法官宣告民法禁同婚違憲進前，為著開破誤解kap歧視，有南部ê『小蜜蜂』行入街巷、接觸鄉親，用台語kā咱ê序大、序細，講述一个重視人權、尊重多元ê故事。Tse是咱所向望ê台灣，無仝文化、語言ê蕃薯仔囝，攏thang堅定跤步行--落-去。大法官針對同性婚姻釋憲了後，三對同性伴侶（phuānn-lū）進前tī戶政機關登記結婚hông拒絕ê訴訟（sòo-siōng），8月初9頭一擺開庭審理。台灣伴侶權益推動聯盟主張，經過大法官宣告民法kan-na保障「一男一女」結婚確定違憲了後，行政機關拒絕同性伴侶登記ê法律依據已經無效，就算講立法院猶未完成修法，2冬後uan-na自動生效，sóo-pái法院tio̍h-ài判決同性伴侶ē-sái即時thang用民法登記結婚。方敏（Png Bín）kap『糖糖』、Ray kap『小丁』、呂欣潔（Lī Him-kiat）kap陳凌（Tân Lîng）三對同性伴侶，針對戶政機關無受理同性婚姻登記，tsûn--nî（『前年』）提出行政訴訟，頂日仔因為祁家威（Kî Ka-ui）申請釋憲，司法院有受理，致使三案lóng擋--leh無koh審理。Tann，釋憲結果已經tī今年5--月出榜（tshut-pńg），台北高等行政法院初9早起9點半，開庭審理其中一案，是大法官宣告民法違憲了後，代先開庭ê同婚登記官司。律師團表示，斯當時（su-tong-sî）戶政機關kā同性伴侶登記結婚拒絕ê理由是，照民法規定，現此時leh用ê民法kan-na保障一男一女結婚，無保障同性兩人結婚，tann民法已經hōo大法官宣告違憲，行政機關ê處分（tshú-hun）當然無效，sóo-pái法院tio̍h-ài判決提起訴訟ê三對同性伴侶，thang即時登記結婚。祁家威釋憲律師許秀雯（Khóo Siù-bûn）suà--lueh說明，大法官hōo立法院兩年ê修法期限，是對立法權ê寬限，管束（kuán-sok）--ê是立法機關，m̄是司法或者行政機關。Sui-bóng大法官無明白講修法完成進前、戶政機關ài按怎應變，m̄-koh若照法規效力kap法ê品級（phín-kip）理論，同性登記結婚hông拒絕，才是傍無法源。伊mā強調，大法官tī釋憲文--裡已經講--著，若準兩年後無立法ia̍h修法，同性伴侶mā thang直接照民法規定，kā戶政單位辦理登記結婚，sóo-pái tse無法律真空ê問題，便便有ê規定就夠額thang hōo同性婚姻隨合法。承審ê法官講，本案有兩个大問題：一--來是原本戶政事務所駁回同性伴侶ê處分敢有合法，因為大法官釋字748號解釋文內底宣告民法違憲，原處分現現就違法，戶政機關tio̍h討論敢ài kā駁回處分取消；二--來是行政法院敢有權利直接替戶政機關進行審查，請戶政機關kā婚姻登記ê審查要件講hōo明。本案拍算tī 9月底開始進行審理ê程序。開庭ê siāng時，反同性婚姻ê團體mā tī場外giú布條、搬做『包青天』抗議，嚷講『法庭不是一場戲，釋憲已無公信力』，一个代表hông採訪ê時講，婚姻m̄是基本人權，是一種制度，tse關係著台灣ê傳統倫理，sóo-pái in無法度接受kan-na用愛ê理由，來破壞傳統價值。

是按怎欲揀這篇：
Tsit陣講著「新南向」，政府民間逐家攏是興tshih-tshih。除了經濟貿易，其實咱mā會當uì語言文化ê角度來認捌咱國際上ê好厝邊，親像越南mā有歌仔戲、尪仔戲，koh有kap咱白話字有類似發展歷史ê「國語字」，攏值得咱來了解。由台文筆會、台越文化協會、台灣羅馬字協會、成大越南研究中心、王藝明布袋戲團等單位做伙辦理ê台越文化交流團tī今年7月26到31到越南進行國民外交。台越交流團得著越方熱情（jia̍t-tsîng）招待，雙方交流過程平等koh有尊嚴（tsun-giâm），算是真成功ê國民外交！Tsit tsuā交流當中有安排去越南歌仔戲館hām越南水上尪仔戲館參觀。兩位館長lóng真熱情koh特別安排台灣團看表演。越南歌仔戲（Chèo）hām水上尪仔戲（Múa rối nước） lóng是越南國家級ê傳統藝術表演，真受越南政府ê重視hām栽培。Tsit 2个館平時有真濟國內外ê人客來看戲。Huan頭看台灣，實在hōo人真感慨（kám-khài）！人越南話有國家、有政府teh支持，咱台灣話suah ká-ná乞食（khit-tsia̍h）仝款tio̍h看人面色。Ǹg-bāng咱ê布袋戲、歌仔戲有一日ē-tàng tsiânn做台灣國家級ê國戲tsiah tio̍h！台灣團mā特別去參觀張永記紀念館koh kā張永記拈香（liam-hiunn）。張永記是越南第一份羅馬字報紙《嘉定報》ê主編。《嘉定報》比台灣第一份羅馬字報紙《台灣府城教會報》早20冬，ia̍h就是tī 1865年創刊。Tsit份報紙對越南羅馬字ê tshui-sak有真大ê貢獻（kòng-hiàn）。Tann，越南羅馬字已經tsiânn做越南ê正式文字，號做「國語字」。M̄-koh，台灣ê羅馬字「白話字」suah iáu受中華民國政府ê打壓（tánn-ap），實在真諷刺（hóng-tshì）。交流當中，越方單位lóng由in單位ê一級主管出面接待（tsiap-thāi）台灣團，koh直接用「台灣」來稱呼台灣，ē-sái講真照顧tio̍h咱ê國際尊嚴hām地位。Tse實在是金錢外交買bē-tio̍h ê成就！平時若無puânn-nuá，咱就無可能受平等對待。另外，咱布袋戲演出ê時lóng用台灣話，koh台灣團tī交流當中，堅持用台語發言tsiah koh翻譯（huan-i̍k）做越南話。因為咱無用中國話，所以越方ê成員mā對「台灣人hām中國人無仝」ê印象真深。總講--一-句，台越雙方交流kah真歡喜mā ǹg-bāng雙方ài有koh-khah密切（bi̍t-tshiat）ê進一步合作。雖罔台灣hām越南無正式ê邦交，m̄-koh透過tsit pái熱phut-phut ê台越文學外交確實hōo兩國人民ê感情lú來lú相倚，tse是用錢買bē tio̍h ê成就，mā是台灣beh kiânn tsiūnn國際舞台ê另外一个撇步！Tsit pái台越文化交流團有台文筆會理事長陳明仁、成大越南研究中心主任蔣為文、台灣羅馬字協會祕書長陳金花、台越文化協會祕書長呂越雄、知名旅美作家胡民祥、王藝明布袋戲團等lóng總23位成員參與交流。越方接待單位包含越南作家協會、越南文化藝術院、越南歌仔戲館、越南水上尪仔戲館、越南社科院、河內國家大學、胡志明市國家大學、二府會館、明鄉會館、張永記紀念館等。

是按怎欲揀這篇：
若tī廟埕看過外台戲，就知一下起鼓，好戲就欲開始--lioh。經過社會變遷，傳統戲劇離咱ê生活愈來愈遠，tse背後語言文化ê牽連，suah mā予咱放bē記。屬tī阿爸ê日子--裡，除了使用新詞，咱mā會使kā爸母話「起鼓」抾轉來用。民報欲開台語專欄，我受人指定，嘛愛鬥寫鬥贊力（tsān-la̍t）。好啦，恢復（khue-ho̍k）台語是我的本業，較按怎嘛愛共允落來（ín--lo̍h-lâi），這篇算是我的頭一篇，會使講是起鼓文章，按呢我就對「起鼓」講起，牽山絆林（khan-suann phuānn-nâ），講到八百字為止。起鼓，就是戲欲搬進前的一段鬧熱，招人客緊來看，閣會共你唌（siânn）講：「先來先看，慢來看一半。」起鼓猶有別種的講法，譬如講起芡鼓（khí-khiàn-kóo），起芡。芡就是一種的儀式，嘛叫做芡損（khiàn-sńg），親像搬大戲進前的扮仙，搬傀儡戲進前的傀儡嗹（ka-lé-lian），攏是芡損，起芡鼓。現此時咱干焦會曉『揭開序曲』、『拉開序幕』，其實，這个時陣咱的用詞是整鼓、霆鼓（tân-kóo）、嚷鼓（jióng-kóo），因為咱台語予人禁太久矣，「七十年無餾（liū），peh上樹」，才會去半路認老爸。啊咱生活中有啥物鼓呢？三歲囡仔咧哭，咱若共搖鼓搖振動，伊聽著鼓聲，即時（tsik-sî）好玄（hònn-hiân）恬落來，這確實是騙囡仔的好物（hó-mi̍h），因為伊有柄，嘛有人叫伊搖鼓。另外，伊的聲音是玲玲瑯瑯（lin-lin long-long），才會另外叫做玲瑯鼓。這予我想起五十年前的一款小生理，有人擔兩跤柴箱仔，內面貯（té）「花粉鏡，鉸刀尺」這款輕爽（khin-sńg）的查某人物，各庄頭去搖玲瑯鼓喝賣（huah-bē），這就是「喝玲瑯，賣雜細」的雜細販仔。咱看歌仔戲攏是看生看旦有媠無？煞無去注意著後場的鑼鼓師，伊掌管著戲劇進行的緊慢，歌仔調變化攏是伊咧提頭（thê-thâu），若親像西洋樂團的指揮仝款。伊所用的彼粒鼓叫做煏鼓（piak-kóo），拍鼓彼兩枝棍仔叫做鼓箸（kóo-tī）、鼓柄，劇情緊快的時，伊會共兩枝鼓箸拍甲入霧（ji̍p-bū）--去，咱講「走敢若（kánn-ná）飛--咧」，嘛會講「走甲兩枝跤若煏鼓箸咧」，可見伊的緊快。啊拍斷人的講話就會講拍斷鼓柄；鼓柄斷折（tn̄g-tsi̍h），戲就搬袂落--去，免弄--矣，可見鑼鼓師的重要。下擺咱看歌仔戲的時陣，除了看生看旦，咱嘛愛共鑼鼓師加眼幾下（ke-gán--kuí-ē），表示咱的尊存（tsun-tshûn）。閣來講顧更（kòo-kenn）這項頭路，顧更是暗時七點到早時五點，伊的家私（ke-si）有更鑼、更嘓（kenn-khok）、更鼓。拍鑼是起更（khí-kenn）時叫咱注意火燭（hué-tsik），早早安眠，嘓是柴角（tshâ-kak），拍嘓予人知影這馬是幾更，算是霆時鐘的意思。早起時五點，擂鼓落更（lo̍h-kenn），叫人起床，咱歌仔戲抑是七字仔定定聽著「五更落淚天漸光」，抑是「五更落雷天漸光」，我一直想袂曉，透早流目屎是啥物症頭？透早落雷是毋是欲反攻大陸？淚（luī）是第七調，雷（luî）是第五調，經過幾年的撨摵（tshiâu-tshi̍k），才知影是另外一字「擂（luī）」，猶原第七調，擂鼓就是摃鼓的意思。大廟若有大官來，就會敲鐘擂鼓來迎接（gîng-tsiap），按呢真合軀（ha̍h-su），真倚意，落擂就是擂「落更鼓」。字數超過，到遮煞鼓，若欲閣聽鼓就等後回。

是按怎欲揀這篇：
台灣ê人口分佈沓沓仔leh變化，台中都會區漸漸leh發展，成做第二大城市，m̄-koh台北都會區（包括台北市kap新北市）猶是台灣人口上濟ê城區。Tsit篇除了kā城市人口變化講kah活跳跳，mā提供各縣市ê台語名thang參考。「台中市teh-beh成做台灣第二大城市」ê讖語（tshàm-gí），講幾若個月，終其尾tī今年下半冬起鼓ê 8月初1實現--ah。到kah 7月底，台中市人口277萬8,182人，高雄市277萬7,873人，台中市ke 300 thóng人，成做台灣第二大城市，而且因為最近幾冬台中人口增幅（tsing-hok）攏比高雄較緊，tī thang按算ê未來，台中亞軍（a-kun）地位無疑悟。台灣各縣市以新北市人口上濟，tī今年6月底ê統計，有398萬2,434人，koh差1萬7千thóng人就欲到400萬人ê坎站，超過第二名高雄市有120萬人tsiah-nī濟，thang按算ê未來除了行政區域（khu-hi̍k）重新劃分（ue̍h-hun）等重大事項，無，新北市會長期領先（líng-sian）各縣市，人口上濟攑頭旗。但是tī人口第二名ê競爭（kīng-tsing），高雄6月底以277萬8,023人，超過台中ê 277萬6,579人iáu-koh有1,400 thóng人，占亞軍m̄-koh不止仔倚近；而且最近幾冬ê趨勢（tshu-sè），台中人口成長率（sîng-tióng-lu̍t）比高雄較緊，所以台中市方面一直樂觀讖講「teh-beh成做台灣第二大城市」。誠實（tsiânn-si̍t）有影，經過7--月ê人口變化，台中增加，高雄顛倒減少，一下án-ne，台中超過高雄300 thóng人，正式liòng起來成做台灣第二大城市，高雄第三，台北以269萬人綴後，koh來是桃園261萬占第五，台南188萬排第六。非六都ê部份，彰化128萬攑頭旗，憑頭排--落-來是屏東83萬、雲林、苗栗（Biâu-li̍k）、新竹縣、嘉義縣、南投、宜蘭、新竹市、基隆（Ke-lâng）、花蓮、嘉義市、台東、金門、澎湖（Phînn-ôo）、連江。若準看人口密度（bi̍t-tōo），以縣市區分，台北以每平方公里（pîng-hong-kong-lí）欲倚萬人攑頭旗，嘉義市4,400 thóng人占第二，新竹市4,200 thóng人徛第三，基隆第四、新北市第五。若照區或者鄉鎮來分，人口密度懸--ê，攏是院轄市（īnn-hat-tshī）ê區，新北市永和區每平方公里3萬9千人攑頭旗，台北市大安區2萬7千人占第二，紲--來憑頭是新北市蘆洲、高雄市新興、新北市板橋（Pang-kiô）、三重埔（三重）、台北市大同、松山、艋舺（Báng-kah，萬華）、台中市北區。

