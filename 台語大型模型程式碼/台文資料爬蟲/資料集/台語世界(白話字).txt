Góa Siáⁿ-mi̍h Lóng ÀiGóa siáⁿ-mi̍h lóng chin ài
Chia̍h-pn̄g chin ài phòe chheⁿ-chhài
Siūⁿ beh hoân-iû sè-kài
Pêng-sî chin ài sńg pâi
Seng-oa̍h chū-iû chū-chāi
Ài peh-soaⁿ ài khòaⁿ hái
Siáⁿ-mi̍h góa lóng chai
Só͘-í seng-oa̍h chin chheng-chhái

Seⁿ-ji̍t

Seⁿ-ji̍t seⁿ-ji̍t chin hoaⁿ-hí
To-siā a-bú kā góa siⁿ
A-bú chin-chiàⁿ chiok chû-pi
To-siā a-pah kā góa chhī
Nā-sī tú-tio̍h khèng-sêng ê ji̍t-chí
Choân-ke thoân-îⁿ chhiò-bi-bi
Chia̍h tang chia̍h sai chiâⁿ chhù-bī
Seⁿ-ji̍t chin-chiàⁿ ū ì-gī

Tâi-gí Lāu-su

Lāu-su siōng gâu piàn mô͘-su̍t, kóng kò͘-sū
Tâi-gí-khò goán siōng ū hèng-chhù
I ê kî-thāi goán bē ko͘-hū
Lāu-su kà goán Tâi-gí-sû
I ê kàu-ha̍k chin te̍k-sû
Ǹg-bāng lāu-su kà goán kú-kú-kú
Tâi-gí lāu-su sī goán ê su-hū
Hi-bāng góa ē-tàng chò Tâi-gí lāu-su

Chin-chêng Si̍t-ìE̍k-chêng ê koan-hē , chit 2 tang lâi tāi-ke lóng chū-jiân kiám-chió kìⁿ-bīn chū-chi̍p. Sui-jiân iau-ū tiān-ōe kap sī-sìn¸ m̄-koh iû-goân kám-kak koh khiàm kúi nā bī chin-si̍t.Chià-tio̍h téng-pòaⁿ-nî lâi ī-hông-siā chù-siā ê phó͘-kip kap hông-e̍k chhò͘-si ê chiâu-chn̂g, e̍k-chêng tńg-hô kap chhan-ím-gia̍p tio̍k-pō͘ khai-hòng , chū-gó͘ koán-lí ê bîn-chiòng chiām-chiām pang-sang sim-chêng khai-sí chhut-gōa oa̍h-tang. Pún-lâi bih-chhih bih-chhih ê ke-lō͘ kap tiàm-thâu 1 ê sî-chūn mā khai-sí nāu-jia̍t--khì-lâi.Iōng oân chhan¸ ho̍k-bū-seng m̄-nā sàng lâi ka-pi ím-liāu¸ koh sàng lâi siⁿ-ji̍t ke-nn̄g-ko! Chit-ūi hó-hiaⁿ-tī si̍t-chāi chiok tah-sim¸ iau ē kì-ti̍t kúi-ji̍t āu tio̍h sī góa ê siⁿ-ji̍t! Goân-pún siūⁿ kóng kin-á-ji̍t sī kap sù-siông sio-iok chia̍h-pn̄g kāng-khoán, siáng chai i sòa tiām-tiām-á chhut chit chiau¸ hō͘ góa chi̍t sî-chūn m̄-chai tio̍h kóng siáⁿ? Ba̍k-kîⁿ tâm-tâm kan-ta kā i ê chiú khan-leh ti̍t-ti̍t soeh to-siā. Sim-lāi sī chhiong-móa hoaⁿ-hí kap kám-tōng.Hôe-sióng che it-seng, pêng-sò͘ iau-kiû ka-kī kap lâng tàu-tīn tan-sûn sêng-khún¸ jia̍t-chêng si̍t-chāi. Ká-ná kám-kak tú-tio̍h--ê lóng-sī hó-lâng, Só͘ chih-chiap ê lóng bô pháiⁿ-lâng! Nā lūn-chin ài góa sǹg khòaⁿ tàu-té tn̄g-kòe kúi-ê tùi góa bái sīm-chì ū siong-hāi góa--ê¸ bián-kióng beh sǹg 5 ki chńg-thâu-á eng-kai áu bô 3 ki. Kî-si̍t góa sò͘-lâi tio̍h bē kah lâng sio-chiⁿ kè-kàu ê kò-sèng. Nā tú-tio̍h ok-ì ê phoe-phêng sīm-chìkong-kek¸ thong-siông sī bô beh khì piān-po̍k chhái-chhú tîm-be̍k léng-chhú-lí. In-ūi sū-kiú kiàn-jîn-sim. Nā liáu-kái gō͘-hōe chiū chū-jiân tio̍h ē bô--khì¸ bô-pit-iàu khì-sin-nó͘-miā khì chìⁿ kah ām-kún-kin chéng-oaiⁿ-oaiⁿ. Che tio̍h-sī góa tiāⁿ-tiāⁿ leh kóng—ê: nā tú-tio̍h ì-kiàn khòaⁿ-hoat bô-kâng ê sî , siong-hó tio̍h sī the̍h-chhut “siān-ì ê phoe-phêng, sêng-khún ê kiàn-gī”.Só͘-í góa chhim-chai hoân-sū kē-tiau báin chhiúⁿ gia̍h-thâu¸ bián chìⁿ bián chhiúⁿ¸ kap lâng tàu-tīn sêng-khún jia̍t-chêng, thán-pe̍k khóng-khài, mài ba̍k-thâu koân, khòaⁿ koân bô khòaⁿ kē! M̄-nā ē-tàng chū-jiân kap kok hong-bīn iu-sè ê lâng tàu-tīn, mā chù-ì tio̍h tông-lí sin-piⁿ jio̍k-sè ê pêng-iú. Chiâⁿ-chòe 1 ê un-loán koh siū hoaⁿ-gêng ê lâng.

“Lāu-su, Lí ê Tâi-gí Ná-ē Thiaⁿ--khí-lâi Chia-ni̍h Gāi-gio̍h?”Góa tú khai-sí kà-chheh ê sî, in-ūi sī tī lâm-pō͘ ê ha̍k-hāu ho̍k-bū, ūi-tio̍h beh kap ha̍k-seng-á ū kiōng-tông ê gí-giân, kap ka-tiúⁿ ū khah hó ê hō͘-tōng, só͘-tì góa khai-sí iōng Tâi-gí kap ka-tiúⁿ liân-lo̍k. Kap ha̍k-seng gín-á kóng-ōe mā chīn-liōng kóng Tâi-gí. M̄-koh, ē-kì-tit ū chi̍t pái góa tng-leh kap ha̍k-seng hú-tō khai-phòa ê sî, ha̍k-seng-á hiông-hiông kā góa ìn chi̍t kù kóng, “Lāu-su, lí ê Tâi-gí ná-ē thiaⁿ--khí-lâi chiah-ni̍h gāi-gio̍h?” Góe soah kui-ê gang--khì! Góa kóng ê Tâi-gí kám ē hō͘-lâng thiaⁿ bô?Gún tau tòa tī Tâi-lâm, chū sè-hàn chhù-lāi ê sī-tōa-lâng kap gún gín-á kóng-ōe, sù-siông lóng mā sī kóng Tâi-gí. Só͘-í tāi-pō͘-hūn khah chia̍p iōng--tio̍h ê ji̍t-siông iōng-gí, gún phó͘-phó͘-á lóng chai. Sui-bóng sī tī chit chióng sì-kho͘-ûi-á lóng kóng bó-gí ê khoân-kéng lāi-té tōa-hàn--ê, m̄-koh gún-tau ê gín-á lóng-sī ē-hiáu thiaⁿ soah bô-siáⁿ ē-hiáu kóng. Ko-tiong pit-gia̍p liáu-āu, góa khó-tiâu Tâi-tiong ê tāi-ha̍k. Tī ha̍k-hāu kap lāu-su tông-o̍h lóng-sī ēng Hôa-gí leh kóng-ōe. In-ūi án-ni góa kóng Tâi-gí ê ki-hōe tō lú lâi lú chió ah. Só͘-í góa ê Tâi-gí bô-siáⁿ liàn-tńg, khiuⁿ-kháu mā ū tām-po̍h-á koài-koài.Chū-chiông ha̍k-seng gín-á kóng ê hit kù ōe “Lāu-su, lí ê Tâi-gí ná-ē thiaⁿ--khí-lâi chiah-nī gāi-gio̍h?” góa chiah khai-sí su-khó ka-tī ê Tâi-gí sī-m̄-sī ū khiuⁿ-kháu ê būn-tê. Á-sī bô-kàu piau-chún? Só͘-í chū hit-chân tāi-chì liáu-āu, hit-chām-á góa nā-sī pàng-ká tńg-lâi chhù--lí, kap chhù-lāi ê lāu-hòe-á-pan phàu-tê  khai-káng, tiāⁿ-tiāⁿ ē thiaⁿ-tio̍h in kóng chi̍t-kóa-á gia̍t-khiat-á-ōe. Á-sī sio̍k-gí leh ōe-sian kóng-chhiò. Tú-khai-sí góa ná-chhin-chhiūⁿ “ah-á leh thiaⁿ-lûi” kāng-khoán, thiaⁿ kah bū-sà-sà! Oân-choân m̄ chai-iáⁿ in sī leh kóng siáⁿ-mi̍h? M̄-koh, góa lóng ē khì chhéng-kàu in hit kù ōe sī siáⁿ-mih ì-sù, tō-án-ne góa tùi Tâi-gí ê liáu-kái lú lâi lú chē, mā lú lâi lú ū hèng-chhù.Ū chi̍t pái, góa kap a-bú tò-tńg-khì chháu-tē khòaⁿ gōa-kong kap gōa-má.  Tāi-ke tng-leh khai-káng ê sî, tú-hó kóng-tio̍h góa chit-chām-á lóng kap chi̍t-kóa-á sī-tōa leh o̍h Tâi-gì. Gún gōa-kong liam-mi tō kóng, “Lín a-má chiok-gâu kóng bī-chhai, lí kiò i kā lí kà.” Chi̍t-khùn-á gún gōa-má tō tùi i chhùi-lāi kóng-chhut kui-kōaⁿ ê Tâi-gí bī-chhai chhut-lâi. Góa kóaⁿ-kín sa pit kā kì--khí-lâi, kiaⁿ làu-kau--khì. Chiū-án-ne, góa iū-koh ke o̍h-tio̍h chi̍t hāng chhù-bī ê Tâi-gí-bûn. Sio̍k-gí kóng, “Lāu-lâng m̄ kóng-kó͘, siàu-liân m̄-bat pó.” Lāu-tōa-lâng ū chiok chē siàu-liân-ke m̄-bat ê tì-sek kap keng-giām, ta̍t-tit lán khì chhéng-kàu ha̍k-si̍p. Gún gōa-má sui-jiân bô siū-kòe kàu-io̍k mā m̄-bat jī, m̄-koh i sī chi̍t ê chiok ū tì-hūi ê cha-bó͘-lâng, góa tùi i ê sin-khu-téng o̍h-tio̍h chiok chē mi̍h-kiāⁿ.In-ūi ū chit-khoán ê iân-hūn, koh ka-siōng chū sè-hàn tō chiok-ài tòe a-má chò-hóe khòaⁿ koa-á-hì, tī tāi-ha̍k mā ū chiap-chhiok kòe koa-á-chheh, só͘-í góa tùi Tâi-gí-bûn sī jú o̍h jú ū hèng-chhù. Chit kúi tang góa mā khai-sí chhōa ha̍k-seng-á chham-ka Tâi-gí lóng-tho̍k ê pí-sài. Tī kòe-têng tiong góa jīn-bat chiok chē ê Tâi-bûn-jī, Pe̍h-ōe-jī kap sio̍k-gí, mā chhim-chhim liáu-kái Tâi-gí chiâⁿ-chò lán Tâi-oân-lâng bó-gí ê goân-in.Tâi-gí, ū chiok súi ê siaⁿ-im, te̍k-sû ê khùi-kháu, koh ū kok-tē bô-kâng ê khiuⁿ-kháu, kap hong-hù to-goân ê Tâi-oân bûn-hòa, sī lán Tâi-oân-lâng tin-kùi ê pó-chōng. Só͘-í lán eng-kai ài hó-hó-á chhui-sak Tâi-gí. M̄-nā ka-kī ài chia̍p kóng, mā ài kà lán ê sī-sè se̍k-sāi lán ê bó-gí. Hō͘ Tâi-gí m̄-nā bē tn̄g-kin, koh ē-sái kā lán ê chó͘-sian só͘ lâu--lo̍h-lâi ê tiōng-iàu châi-sán thoân-sêng hō͘ āu chi̍t tāi. Hō͘ Tâi-gí kè-sio̍k tī Tâi-oân chit tè bí-lē ê thó͘-tē seⁿ-thòaⁿ kiat-kó.

Gín-á sî ê kì-tîChòe-kīn ū khòaⁿ-tio̍h chi̍t-chhut Hân-kok ê liân-sio̍k-kio̍k kiò “Squid Game”.  Hit-lāi té ū chin-chē góa gín-á sî sńg--kòe ê mi̍h-kiâⁿ. Gín-á sî ê kì-tî tùi góa lâi-kóng sī ū-kàu khoài-lo̍k. Siong-sìn chin-chē lâng lóng kāng khoán. M̄-koh sî-kan soah chi̍t-ē-á tio̍h bô--khì ah. Chiah chi̍t-ba̍k-nih kú, góa tio̍h í-keng sī chi̍t-ê siap-gōa hòe ê tiong-liân-lâng ah. Kàu-taⁿ hôe-sióng--kí-lâi iā chin chhù-bī.Gín-á sî ê gô͘-lo̍k, tû-liáu khòaⁿ bàng-gah, tāi-pō͘-hūn lóng-sī tī gōa-kháu sńg. Góa koh ē-kì-tit tha̍k sió-ha̍k ê sî, ta̍k-pái hā-khò sî-kan, chiok-chē lâng  tio̍h ē cháu chhut-khì kàu-sek gōa-kháu sńg, it-tit kàu siōng-khò kòng-cheng á chiah kóaⁿ-kín chông tńg-khì kàu-sek. Pàng-o̍h kap pàng-ká ê sî, chhù-piⁿ thâu-bóe ê gín-á mā ê sì-kè chio-phōaⁿ, tī hù-kīn ê hāng-á-lāi, têng-á-kha ia̍h-sī khàng-tē-á chông-lâi chông-khì teh chhit-thô. Hit sî góa sî-siông sńg--ê ū am-kok-ke, thiàu-nî, chhiⁿ-âng-teng, phah ang-á-phiau, khian po-lê-chu-á téng-téng. Koh ū chiok-chē hó sńg ê mi̍h-kiâⁿ. Hiān-chhú-sî siūⁿ--khí-lâi, khah-chá teh sńg ê mi̍h-á ūn-tōng-liōng chin tōa. Chún-chò chiok kán-tan teh sńg, mā ē-tàng sńg kah tōa-lia̍p-kōaⁿ sè-lia̍p-kōaⁿ! Thiⁿ-o͘ a ia̍h m̄ chêng-goān  tò-tńg-khì chia̍h-pn̄g hioh-khùn. Hit ê sî-chūn ê gín-á long bô kīn-sī, thé-la̍t mā ū-kàu hó.Tó-tńg lai khòaⁿ chit-má ê gín-á. Siōng liû-hêng tio̍h-sī sńg chhiú-ki-á ê tiān-tōng.  Kui-kang kò͘ chhiú-ki-á, ba̍k-chiu it-tī teh khòaⁿ sió-sió ê chhiú-ki-á ōe-bīn. M̄-nā ba̍k-chiu kīn-sī, tiāⁿ-tiāⁿ lâng chē siuⁿ-kú kap lâng mā bô hō͘-tōng koh khai-káng, tì-sú sin-khu kap sim-lí lóng ū mo͘-pēⁿ. Chêng-chi̍t-chām á, ûi-tio̍h ho͘ tha̍k sió-ha̍k ê hāu-siⁿ m̄-thang koh sńg chhiú-ki-á ê tiān-tōng, kā i chhōa chhut-khì gōa-kháu sńg. Góa mā chin siong-náu-kin. Ū chi̍t-kang hiông-hiông siūⁿ--tio̍h, ē-tàng kā góa gín-á sî teh sńg ê mi̍h-kiâⁿ kà hō͘ i sńg--bô? Kiat-kó, hāu-seⁿ m̄-nā bô kóng mài, koh sńg kah bô-ài hioh-khùn. Chit-má koh ê chú-tōng chhōe góa pôe i sńg. Chóng-sī gín-á thian-siⁿ tio̍h-sī ài oa̍h-tāng ê.In-ūi góa gín-á sî ū chin-chē khoài-lo̍k ê kì-tî, bô-hoân bô-ló. Só͘-í ka-kī ê hāu-siⁿ mā siūⁿ beh hō͘ i ū khoài-lo̍k ê tông-liân kì-tî. ē-tang hō͘-i tōa-hàn liáu-āu ū kám-kak sè-hàn ê sî m̄-nā kan-na sńg chhiú-ki-á ê tiān-tōng, iáu-koh ū kap pêng-iú chò-hóe sńg mī-kiâⁿ khoài-lo̍k ê kì-tî. Che chiah-sī chiàⁿ-káng khoài-lo̍k ê gín-á sî kì-tî.

Tâi-lâm Chúi-siān-keng piⁿ--a hāng-á-té tòa chi̍t-ê lâng kiò-chò A-thiam--a. Ta̍k-ji̍t thàu-chá taⁿ chi̍t-tàⁿ chhài khì Chúi-sian-keng piⁿ bē. Pòaⁿ-po͘ chhài bē-liáu tńg-lâi chhù--nih, êng-êng bô tāi-chì. Mn̂g-kháu pok-hun e hiân-á. Sui-bóng thàn bô siáⁿ chîⁿ, iā sī ta̍k-ji̍t tō͘  saⁿ-tǹg iu-sian bô-hoân-bô-ló.Hāng-á kháu tōa-ke téng tòa chi̍t-ê seng-lí-lâng miâ-chò Pún--a. Khui chi̍t-keng pò͘-tiàm seng-lí ka-ia̍h, thàn chin-chē chîⁿ. Chóng--sī ùi chá kàu àm bú bô-thêng. Ū-sî liân lim chi̍t-chhùi tê ê sî-kan to bô! 50 thóng tō tio̍h koân-hoeh-ap. I-seng kóng siuⁿ le̍k ê koan-hē. In bó͘ khǹg i seng-lí chò khah sió leh. Chóng--sī chîⁿ thàn koàn-sì--a, khah kóng mā-sī pàng bē lo̍h-chhiú!Chi̍t-ji̍t e-po͘  ùi hāng-á kháu kòe. Thiaⁿ-tio̍h hiân-á siaⁿ, hiông-hiông kui-ê-lâng khin-sang khí--lâi. Hò͘ⁿ-hiân oat ji̍p-khì hāng-á lāi. A-thiam peh chē í-liâu, lim-tê pok-hun teh e hiân-á. Óa khì kā chio-ho͘, mn̄g i ná ū sî-kan ta̍k-ji̍t lim-tê e hiân-á? Ìn-kóng, ” Ná bô? Chîⁿ thàn liáu, sî-kan chē-chē lóng lán ê.” “ Chîⁿ thài thàn ē liáu?” “ Ē--lah. Chi̍t-tàⁿ chhài bē liáu, chîⁿ tō thàn liáu--a.” Kàu chia i chiah liáu-kái, beh ū êng sî-kan, pì-koat sī chāi-tī ‘chîⁿ thàn liáu.’ Siūⁿ beh kā i chhì, kóng , “Án-ne--lah, góa khòaⁿ lí chi̍t-ji̍t bē chi̍t-tàⁿ chhài, chóng thàn bô kúi-ê chîⁿ. Iáu-sī chhài-chhī-tiûⁿ lāi bé chi̍t-ê tàⁿ-ūi, bē-hî bē-bah thàn khah ū. Lín bó͘ mā m̄-bián koh khì kā lâng sé-saⁿ piàⁿ-chhù-lāi.” “Kóng khah kán-tan, beh khì tó-ūi jiok hit-ê pun-chîⁿ?”  Pún--a kóng, “Lán ti-kí hó chhù-piⁿ, góa chioh-lí chi̍t-ê pun-chîⁿ bián lī-sek.”Chiâⁿ-si̍t chhài-chhī-á lāi bāu chi̍t-ê tàⁿ-ūi bē-hî kiam bē-bah. Seng-lí ka-ia̍h, chîⁿ lú thàn lú-chē. Iā bô sî-kan thang lim chi̍t-chhùi tê! A-pún ùi hāng-á kháu kòe, soah iā m̄-bat koh thiaⁿ-tio̍h hó-thiaⁿ ê hiân-á siaⁿ, chhùi-lāi liām, “Chîⁿ bô-iáⁿ thàn ē-liáu--lah!”

Góa Siōng Kî-thāi ê Ji̍t-chíGóa sī chi̍t-ê kok-tiong-seng. Kok-tiong-seng ê seng-oa̍h tō sī it-ti̍t tha̍k-chheh, tha̍k-chheh, tha̍k-chheh, khó-chhì, khó-chhì, khó-chhì! Ta̍k ê lāu-su lóng tiāⁿ kā goán thê-chhéⁿ, "Beh hōe-khó ah!" Ū-kàu hoân ê! Só͘-pái, góa siōng kî-thāi ê ji̍t-chí tō-sī: hōe-khó kiat-sok hit kang.Tī kok-sió ê sî-chūn, góa ta̍k-kang m̄-sī leh phah kiû, tō-sī khòaⁿ siáu-soat. Tú-tio̍h khó-chhì mā sī chiàu-siông sńg, lóng bô siáⁿ-mi̍h ap-le̍k,chiâⁿ khin-sang! M̄-koh tha̍k kok-tiong í-āu tō bē tàng koh án-ne ah. Thàu-chá tō khai-sí siá khó-kǹg. Chiâⁿ bô kán-tan siōng oân sì chiat khò, ba̍k-chiu chiok sng. Siūⁿ beh hioh-khùn--chi̍t-ê, tiong-tàu koh bē tàng khùn, ài khó-chhì. Ē-pō͘ kè-sio̍k siōng-khò, kàu gō͘ tiám chóng-sǹg pàng-o̍h. Khì chia̍h chi̍t-ē-á àm-tǹg, tō ài kóaⁿ khì pó͘ -si̍p! Tán tńg kàu chhù lóng í-keng cha̍p tiám ah. Kong-khò koh iáu bē siá. Tō án-ne, ta̍k-kang lóng thoa kah chi̍t, nn̄g tiám chiah khì khùn. Hāi góa tùi goân-pún ê gō͘-cha̍p kong-kin sán kah chhun sì-cha̍p-it! A-bú kiaⁿ góa ê sin-thé bē kham lih, chhuā góa khì khòaⁿ tiong-i. Chia̍h tiong-io̍h ê kìm-kī chiok chē: chhiūⁿ góa siōng ài ê chhoah-peng, chhè-chhè ê tek-sún, chheng-liâng ê si-koe, koh ū ah-bah, chiah ê lóng bē-tàng chia̍h.Góa pún-lâi chiâⁿ kah-ì siōng hú-tō khò, in ūi lāu-su ē thàu-kòe oa̍h-tāng chhōa goán jīn-bat ka-kī, hoat-hiān iu-tiám, kái-siān khuat tiám. Ha̍k-si̍p beh án-chóaⁿ tháu-pàng ka-kī ê chêng-sū, sī chi̍t cheh chiâⁿ khin-sang ê khò. M̄-koh chit-má liân hú-tō khò mā leh kóng hōe-khó ê tāi-chì., liān-si̍p siá tha̍k-chheh kè-ōe. Sī kóng, góa lóng bô chiàu góa pâi ê khì tha̍k lah!Chìn-chêng khòaⁿ ha̍k-tiúⁿ, ha̍k-chí hōe-khó khó soah, kui kang lóng leh sńg. Ha̍k-hāu ê lāu-su mā kā in pâi chiok chē oa̍h-tāng: nâ-kiû pí-sài, sńg chúi, khòaⁿ tiān-iáⁿ, ī toh-téng-sńg, koh ū pit-gia̍p lú-hêng, chiok hó-- ê! Hāi góa ū-kàu him-siān.Tán hōe-khó kiat-sok hit kang, góa it-tēng beh hó-hó-á chhit-thô. Tńg-khì a-bú ê āu-thâu-chhù~Thô-hn̂g, chhōe tōa-î-tiūⁿ tàu-tīn khì hái-piⁿ tiò-hî; khì tōa-kīm ê chhài-hn̂g-á bán chhài; khì ke-tiâu-á khioh ke-nn̄g; khòaⁿ gī-kū chhī ê ti-á-kiáⁿ; thiaⁿ saⁿ-î-á kóng-kó͘ kiam ōe-sian; chia̍h ban-kū chú ê tê-bí-nn̄g; pài-thok sì-î-á kà góa chhiah phòng-se; kah pió-hiaⁿ pió-ché chò-hóe hang bah; peh Hó͘-thâu-soaⁿ; giok iā-á, lia̍h chhì-mô͘-pê. Tio̍h lah! It-tēng ài ē-kì-lih khì La-la-soaⁿ. Gī-î-á tī hia khui kóe-chí-á tiàm. I bē ê chúi-bi̍t-thô iū-koh tōa iū-koh tiⁿ. Góa sè-hàn ê sî, piān nā tńg-- khì, tō ē kā a-î tàu bē kóe-chí-á, tī tiàm-bīn chhiùⁿ-koa thiàu-bú chio lâng-kheh. M̄-sī góa leh chhàu-tōaⁿ, chìn-chêng ū chi̍t-ê ma-ma chhōa iù-gín-á lâi bé kóe-chí-á, te̍k-pia̍t kā góa kóng, i kám-kak góa chiok kó͘-chui, chiah lâi bé--ê!Góa kóng kah chiah chē, m̄ koh lī hōe-khó kiat-sok hit kang iáu chiâⁿ kú! Tī chit tōaⁿ sî-kan, góa it-tēng ài jīn-chin tha̍k-chheh, chún-pī khó-chhì. Iah bô, kàu-sî nā-sī khó bái, góa mā bô sim-chêng sńg ah! Hi-bāng hōe-khó kiat-sok hit kang, góa ē-tàng chiâⁿ hòng-sim hiáng-siū chit ê góa siōng kî-thāi ê ji̍t-chí!

sòe-hàn ê sî-chūn, sim-sek ê tāi-chì chin-chē, siōng kî-thāi ê tāi-chì, to̍h sī tán a-bú ū-êng ê sî, chhōa goán tńg-lâi chng-kha a-kong a-má tau chhit-thô. Tī hóe-chhia-thâu sī lâng chhap chhap chhap, goán bián-kióng kheh chiūⁿ-chhia, khiā tī nn̄g-chat hóe-chhia tiong-kan, ta̍k-ke sio-e-sio-kheh, a-bú chi̍t-lō͘ khîⁿ tiâu-tiâu, kiaⁿ gín-á hō͘ khí-lo̍h chhia ê lâng kheh cháu. Bān-chhia ta̍uh-ta̍uh-á kiâⁿ, thih-ki-lō͘hoat-chhut kui-lu̍tê long-long long-long siaⁿ, óa chām sî chhia-tòng –á siaⁿ ki-ki-kiò, chhia-tòng-á hóe-sái chhin-chhiūⁿ ian-hóe sì-kè-phùn, keng-kòe kúi-lō chām, goán mā ta̍uh-ta̍uh-á kheh ji̍p khì chhia-siuⁿ lāi té. Hit-ê nî-tāi kau-thong chīn bô lī-piān，ùi pak-pō͘ beh tńg—lâi ē-káng, chi̍t chōa lō͘ lō͘-tô͘ tiàu-uán, pôaⁿ-chhia teh-beh kui-kang chiah ēkàu-ūi, chhia-thiâⁿ chin-chiàⁿ chiok-kú--ê.Chīn bô kán-tan tńg-lâiē-káng, tùi tòa tī kong-ú ê gín-á lâi-kóng chin khai-gán-kài, chng-kha ê tiân-iá hong-kéng chīn súi, lō͘ nih ū koe-á ah-á káu-á gû, kám-kak chng-kha si̍t-chāi chin chhù-bī. Thàn a-bú hoaⁿ-hí khai-káng bô-êng, goán thau-thau ùi chhù-lāi hoa̍h chhut hō͘ -tiàⁿ, khì chiàⁿ-sin-hō͘-lêng ê tiâⁿ-á thit-thô. Gōe-tiâⁿ ūchi̍t ê gín-á chhòng-tīchi̍t kûn hóe-ke,I tōa-siaⁿ-hoah ku-lu- ku-lu, kui-tīn ām-kúnū koài-liû ê hóe-ke, ê ku-lu- ku-lu kiò tńg-lâi, goán óa kòe-khì khòaⁿ I chhòng-tīhóe-ke, kám-kak ū-kàu sîn-kî. Tiâⁿ-á iáu koh ūkoe-á lōa-lōa sô, goán kúi ê gín-á gia̍t-siâu khì kā jiok, koe-á tio̍h-kiaⁿsì-kè-cháu, kui-ê tiâⁿ-á loān-chhau-chhau.Tī chhù-gōa chhit-thô chi̍t-tak-kú-á, koh tòng- bē-tiâu sióng beh khì pa̍t-ūi khòaⁿ leh, thàn tōa-lâng the-bô-êng, hit ê khah tōa-hàn ê gín-á cchoā goán kúi ê, se̍h-kè tōa-châng ê tik-á kha，kiâⁿ chhân-piⁿ ê koe -tn̂g-á lō͘, sūn kam-chià-hn̂g ê chhân hōaⁿ lō͘ lo̍h khì，cháu-khìkam-chià-hn̂g lāi-té nǹg-phāng bih-sio-chhōe, chin-chiàⁿ chiok hó-sńg. kiâⁿ tsi̍t- tōaⁿ-lō͘, thâu-chêng chi̍t-phìⁿ chúi-khut-á tòng—leh,「ūhî-á！」chiū tī ta̍k-ke kiaⁿ-hí hoat-hiān tsi̍t sin-thian-tē ê sî-chūn, a-bú tī kha-chhng-āu hiu-hoah, I khó-lêng siūⁿ tio̍h chi̍t phìⁿ chúi-khut-á gûi-hiám, tú-á-hó tui lâi chó͘-tòng gín-á khì sńg chúi. Gín-á lâng m̄ káⁿ tùn-teⁿ, bô-hoat-tō͘ chí-hó oa̍t thâu kiâⁿ, ta̍uh-ta̍uh-á kiâⁿ tńg khì chhù.Chhù-lāi í-keng khai-sí chhoân àm-tǹg, chhù-gōa-kháu hiâⁿ chi̍t bīn-tháng chúi, a-má kha-chhiú chin liú-lia̍h, lia̍h chi̍t chiah pûi-chut-chut ê koe kang, chhùi-lí liām kúi kù chiù-gí：「chò koe chò chiáu bô-liáu-sî,ē-chhut-sì hô͘ hó-gia̍h lâng chò gín-á, O͘-mí-tô͘-hu̍t, O͘-mí-tô͘-hu̍t」chi̍t óaⁿ chu̍t-bí chiap koe- huih, kún chúi thǹg ko-e mô͘, bô-lōa-kú chi̍t tōa-pôaⁿ ê pe̍h–chúi-koe tōchiūⁿ-toh. A-má chú-chia̍h ê sok-tō͘ chin kín, ūchi̍t ê lê-bah soàn-iông Iû-hî thng, chi̍t ê kha-pe̍h-sûn oân-á-thng, chi̍t pôaⁿ sat-ba̍k-hî chian kiuⁿ-si, káu-chàn-tha̍h chhá môa-iû- nn̄g, phàⁿ-bí-á chhài-koe –thng, koh ū chhang-á chhá bí hún, han-chî-chhiam pn̄g, ta̍k-hāng chhài lóng sio-hut-hut phang-kòng-kòng, kháu-bī kap a-bú chú ê lóng kâng-khoán.Chia̍h pn̄g pá í-keng àm-mê, chhân-lí àm-bîn-bong, gōa-bīn bô tē khì. Gín-á lóng ûi tī a-kong seng-khu-piⁿ, khòaⁿ I kauh pin-nn̂g. I ná thiaⁿ Lajio͘h chhiù-koa ná kauh, pin-nn̂g-hio̍h-á ùn chi̍t kóa kiáu hó ê pe̍h chiap kńgk-hí-lâi, siap phòa pòaⁿ-pêng ê pin-nn̂g-chí, chi̍t-khùn-á chiū kauh chin chē lia̍p pin-nn̂g. Bô-lōa-kú, chhù -piⁿ ê chhin-chhek pêng-iú lâi sio-chhōe, ta-po͘-lâng chē tī mn̂g-kháu-tiâⁿ ê í-tiâu ōe-sian, ū lâng kia̍h sin-lo̍k-hn̂g ê hun chhut lâi, ēng hoan-á-hóe tiám hun sio-chhiáⁿ, ta̍k-ke chò-hóe chia̍h-hun khai-káng, a-kong kia̍h chi̍t ki khoe-sìⁿ ia̍t-hong kóaⁿ báng-á，kauh hó ê pin-nn̂g tú-á-hó àn-nāi lâng-kheh. Hit- leh lāu-jia̍t kap sim-sek, phang-bī kap jîn-chêng-bī, í-āu lóng m̄-bat koh tú--tio̍h.

Kó͘-chui ê Nancy tī Bí-kok chhut-sì, chēng sè-hàn hō͘ a-má chhōa. Só͘-í Eng-gú í-gōa, Tâi-oân-ōe mā chin-gâu kóng.5 hòe hit tang, a-má kā i kóng, “Nancy, a-má chhōa lí lâi-khì Tâi-oân chhit-thô.” Hoaⁿ-hoaⁿ hí-hí kap a-má chē hui-ki. Lâi-kàu Thô-hn̂g Ki-tiûⁿ, lāu-jia̍t chhih-chhah. M̄-kú lâng teh kóng-siáⁿ i lóng thiaⁿ-bô. Tōa-kū lâi chiap--in, kóng-siáⁿ i mā thiaⁿ-bô. A-má kā tōa-kū kái-soeh, “ Lí kóng Tâi-oân ōe i chiah thiaⁿ-ū.”Lâi-kàu tōa-kū in tau, mā-sī chhù-lāi kóng-ōe i thiaⁿ-bô. Tōa-kū chi̍t-ê hāu-seⁿ tha̍k ko-tiong, iōng Eng-gú kap i thuh, sió-khóa ē-thong. Tōa-kū ū chi̍t-ê cha-bó͘-kiáⁿ miâ-chò Chhùi, kap Nancy pêⁿ-hòe. Sui-jiân ōe-gú bē-thong, nn̄g-ê chin siong-hó. Chē chò-hóe khòaⁿ tiān-sī. Nancy bē-hiáu khòaⁿ jī-bō͘, iā bē-hiáu thiaⁿ, lóng iōng ioh--ê. Thu̍t-jiân-kan khì choān-tio̍h kong-sī Tâi-gú-tâi, Nancy thiaⁿ-ū chiok hoaⁿ-hí, ōaⁿ Chhùi--a thiaⁿ-bô. Nancy Eng-gú hoan-e̍k hō͘  i thiaⁿ, Chhùi--a thiaⁿ-bô. Kap a-má khì chhài-chhī-á, chiok-chē hó-chia̍h mi̍h, m̄-kú lâng kóng-siáⁿ mā-sī thiaⁿ-bô. A-má kā lâng kái-soeh, ”Lí kóng Tâi-oân-ōe i chiah thiaⁿ-ū.” Bē bah-chàng ê o͘-ba-sáng kám-kak chin kî-koài, lia̍h i chin-chin khòaⁿ.Án-ne kòe chit lé-pài, Nancy tòng bē-tiâu, kā a-má chhá, “A-má, lí m̄-sī kóng beh chhōa góa khì Tâi-oân chhit-thô?” A-má kóng, “ Ah chia tō-sī Tâi-oân--a.” Nancy kóng, “ Ah thài-ē lóng-bô Tâi-oân-lâng?” A-má ìn, “ Gōng gín-á, in lóng-sī Tâi-oân-lâng.” Nancy siūⁿ bô, koh mn̄g, “ A-má, tī lán hia Bí-kok lâng kóng Bí-kok ōe, tī chia Tâi-oân lâng thài-ē kóng Tiong-kok-ōe Bí-kok-ōe, bô kóng Tâi-oân ōe?” A-má soah bē-hiáu ìn--i. 

Chèng-chhài ê Ji̍t-chí Chū chò gín-á ê sî, góa tō chiok ài chèng-tang-chèng-sai. Hit sî-chūn, goán-tau bô chhân-hn̂g. Góa lóng iōng phòa chúi-tháng á-sī hoe-khaⁿ lâi chèng-hoe, mā bat chèng kòe hiam-chio-á. Tī hit-ê kong-khò ap-le̍k chiâⁿ tōa ê nî-tāi, khòaⁿ-hoe kap chèng-hoe hō͘ góa ê sim-chêng ē-tàng pàng hō͘ khah khin-sang leh.Bóe-á lī-khui chhù kàu gōa-tē tha̍k-chheh. Sòa--lo̍h-khì chia̍h thâu-lō͘, kiat-hun, seⁿ-kiáⁿ. It-ti̍t kàu thè-hiu liáu-āu, chiah ū sî-kan kap sim-chiâⁿ chò chi̍t-koa-á hiu-hân oa̍h-tāng. Tú-hó sī-tōa-lâng ū lâu chi̍t tè kong-hn̂g ī-tēng-tē. Hiaⁿ-tī-chí-mōe lóng bô lâng beh chò. Góa hām gún ang tō siūⁿ kóng lâi kā cheng-lí-lí leh. Tō án-ne, goán khai-sí kòe tio̍h chèng-chhài ê seng-oa̍h.Beh chèng-chhài chìn-chêng, tong-jiân ài seng kā hit tè tē cheng-lí hō͘ chheng-khì. M̄-koh, chin-chiàⁿ sī bān-sū khí-thâu lân. Chit tè tē m̄-nā chháu-á hoat kàu ōm-sà-sà, koh hō͘ lâng thau tò chin-chē pùn-sò. Goán seng chhiàⁿ lâng kā chháu-á lu-lu leh, chiah koh khai-sí chéng-tē. Hit sî-chūn, ta̍k-kang lóng khioh chi̍t-tui chio̍h-thâu, chng-á-kak, koàn-á kan-á, suh-kóng, sok-ka tē-á téng-téng. Khai-sí ku̍t-thô͘ ê sî, mā tiāⁿ-tiāⁿ ku̍t tio̍h pùn-sò. Góa lóng ē siūⁿ kóng nā ē-tàng ku̍t tio̍h kim-á-kak m̄-chai gōa-hó leh!Hó-ka-chài, chho͘-tāng ê khang-khòe lóng-sī gún ang leh chò. Góa hū-chek khioh pùn-sò, tiām-chí, poaⁿ-chai, chhah-oe. Hó pêng-iú hō͘ goán chi̍t tâi kū-ê koah-chháu-ki. Tông-sū kah chhù-piⁿ hō͘ goán chhài-chí. Koh ū kiû-iú hō͘ góa tāu-thâu. Keng kòe chiah chē kùi-jîn ê pang-chō͘, koh ka siōng ka-kī ê phah-piàⁿ, góa ê chhài-hn̂g chóng sǹg ū tām-po̍h-á siu-sêng. M̄-koh, góa ê chhài bái koh pháiⁿ-chia̍h. Chit sî-chūn, góa kám-kak chò-sit-lâng chin pháiⁿ chò.Keng-kòe chi̍t nî gōa ê phah-piàⁿ, bo̍k-koe kah keng-chio lóng khai-sí leh khui-hoe a, kú-chhài hām kak-tāu mā ū siu-sêng. Siōng kài hoaⁿ-hí ê sī tang-koe kah kim-koe lóng siu it jī cha̍p lia̍p. Ka-kī chia̍h bē khì koh pun hō͘ chhù-piⁿ thâu-bóe kap chhin-chiâⁿ gō͘-cha̍p. Ta̍k-ê lóng chin hoaⁿ-hí. Khó-sioh lo̍h chi̍t-chūn tōa-hō͘ liáu-āu, in tō piàn bái khì ah. Kó͘-chá-lâng kóng, “Chi̍t-lia̍p bí pah lia̍p kōaⁿ. Chò-sit-lâng khòaⁿ thiⁿ chia̍h-pn̄g.” Chin-chiàⁿ chi̍t-tiám-á tō bô m̄-tio̍h.Chèng-chhài ê kòe-têng tang-tiong, tú-tio̍h chin-chē būn-tê. Góa ē khì tô͘-su-koán chioh chheh lâi khòaⁿ á-sī chiūⁿ-bāng khì chhōe chu-liāu. Góa kám-kak góa o̍h-tio̍h chin-chē tì-sek kah keng-giām. Só͘-í chin ū sêng-chiū-kám. Sui-jiân ta̍k-ji̍t lóng chò kàu tōa-lia̍p-kōaⁿ sè-lia̍p-kōaⁿ, chháu-á éng-oán khau bē liáu; m̄-koh, hoaⁿ-hí chò kam-goān siū. Chèng-chhài ê ji̍t-chí chin bô-êng mā chiâⁿ thiám. Tān-sī ē-tàng chia̍h-tio̍h ka-kī chèng ê chhài, kám-kak an-sim koh hēng-hok. Lín ū siūⁿ-beh chhì-khòaⁿ-māi bô? Hoan-gêng lín lâi góa-ê chhài-hn̂g chò-hóe phah-piàⁿ.

Iá-niau A-MiChū sè-hàn chhī kòe bē chió ê iá-niau. Siōng-bóe-á hit-pái chhī ê iá-niau A-Mi, hō͘ góa kì-tî siāng chhim, sim-koaⁿ siāng kan-khó͘, chū hit-pái liáu-āu tō bô koh chhī ah.A-Mi sī 90 nî-tāi hit kha-tau-á ū-chi̍t-ji̍t, tī gún tau chàu-kha āu-bóe-mn̂g gōa-kháu hia miau-miau-kiò. Góa thiaⁿ-tio̍h sûi khui-mn̂g chhun-thâu chhut-khì khòaⁿ. Khòaⁿ-tio̍h saⁿ-chiah niau-á chē tī hn̄g-hn̄g ê só͘-chāi kap góa sio tùi-siòng! Góa kha chi̍t chhun--chhut-khì, hit saⁿ-chiah niau-á tō peh-khì-lâi lōng, cháu nā poe leh.Tòe tio̍h sî-tāi ê kái-piàn, lâng kap lâng ê chêng-hūn lú-lâi lú seⁿ-hūn, niau-á mā kâng-khóaⁿ. Khah-chá ê nia-á, chí-iàu iōng chia̍h-ê mi̍h-kiāⁿ kā siâⁿ, chhìn-chhài hoah-hiu tō lâi. Án-ná kā bong lóng bô iàu-kín! Chit-má ê niau-á tùi lâng ū chin tōa ê chhûn-gî kap kài-sim, beh kā hiu--lâi ài ū chi̍t-kóa-á phiat-pō͘.Góa the̍h kúi-tè hî-á. Seng tàn hn̄g-hn̄g hō͘ in chia̍h. In chia̍h soah chiah koh tàn chi̍t-tè. Lú tàn lî góa lú kīn. In ná chia̍h ná chù-ì góa ê tōng-chēng. Lo̍h-bóe hit-tè tī góa ê kha-piⁿ. Ū chi̍t-chiah thàn góa bô chù-ì ê sî-chūn chông kòe lâi kā góa kha-piⁿ hit-tè. Góa mā thàn chit sî-chūn chhut-chhiú kā thau bong. Hit-chiah tō sī A-Mi. Chiū án-ne, góa kap A-Mi ê iân-hun khai-sí ah.A-Mi chū góa kā bong hit-pái liáu-āu, tō kap góa lú-lâi lú-chhin. Nn̄g-saⁿ-kang tō lâi chhōe góa thó-chia̍h. Tī góa ê kha-piⁿ nǹg-lâi nǹg-khì, kā góa sai-nai. Ū chi̍t-chām sî-kan soah khòaⁿ bô A-Mi ê iáⁿ, hiu mā hiu bô. mM̄-chai hoat-seng siáⁿ-mih tāi-chì.It-ti̍t kàu ū-chi̍t-ji̍t ē po͘, góa leh chú àm-tǹg, thiaⁿ-tio̍h A-Mi kiò kap chiok kip ê siaⁿ , chhin-chhiūⁿ kiò góa kín chhut-khì. Góa chi̍t chhut--khì, A-Mi tō peh-khí-lâi cháu. Ná cháu ná oa̍t-thâu khòaⁿ góa. Ū sî koh ē tòng-tiām lâi tán góa. Lo̍h-bóe-á thêng tī chúi-kau-á piⁿ. Tùi kau-á-té ngê kiò. Góa óa-khì kā khòaⁿ. Òa, sì-chiah chhin-chhiūⁿ it-kiû it-kiû ê phòng-se ê niau-á-kiáⁿ, tī chúi-kau-á té leh phi̍h-phi̍h-chhoah.Góa kín kā niau-á-kiáⁿ hô͘--khì-lâi koh iōng pò͘ kā chhit hō͘ ta. Sòa--lo̍h-lâi koh the̍h kū saⁿ-á-khò͘ chū tī ke-láng-á lāi-té, kā in chò it-ê sù-sī ê siū. Che sì-chiah niau-á-kiáⁿ chin-chiàⁿ ū-kàu kó͘-chui. Góa hoaⁿ-hí kah kiò gún chí-hu lâi khòaⁿ. Hiông-hiông siūⁿ-tio̍h bē-sái hō͘ siⁿ-hun lâng lâi khòaⁿ, nā-bô niau-bó ē kap niau-á-kiáⁿ kā cháu. Siūⁿ-tio̍h ê sî í-keng bē-hù-  ah. Keh tńg-kang niau-á lōng bô-khì ah. Chiū án-ne ū chiok kú ê sî-kan bô khòaⁿ-tio̍h A-Mi ê iáⁿ.Ū-chi̍t-ji̍t ē po͘, góa kâng-khóaⁿ leh chú àm-tǹg, thiaⁿ-tio̍h gōa-kháu ū thih-liān-á thoa-thô͘ ê siaⁿ-im. Khui-mn̂g chi̍t khòaⁿ, góa ê ba̍k-sái kiông beh lâu--lo̍h-lâi! A-Mi chē tī hia iōng pi-siong ê gán-sîn khòaⁿ--góa. I ê chi̍t-ki chêng-kha hō͘ thih-hó͘ gia̍p tiâu leh. Kut-thâu í-keng hō͘ gia̍p tn̄g—khì! Kan-na chhun phôe liân ê tī hia hàiⁿ-lâi hàiⁿ-khì. Bīn-téng koh ū thâng tī hia sô-lâi sô-khì. Góa kóaⁿ-kín kā thih-hó͘ pak--lo̍h-lâi. Koh sàng i khì tōng-bu̍t pēⁿ-īⁿ hō͘ i-seng khòaⁿ. Chēng-ióng chi̍t-tōaⁿ sî-kan liáu-āu tō ē-tàng peh-khí-lâi kiâⁿ.Siáng chai-iáⁿ khì ak-tio̍h hō͘, soah khì tio̍h than-hong. Chiū-án-ne kui sin-khu bē-tín bē-tāng. Chhù-lāi ê sī-tōa chiok khī niau-á sí tī chhù-lāi, ài góa kā sàng cháu. Ko͘-put-jî-chiong, góa chí-hó kā A-Mi an-tah tī hù-kīn ê tek-nâ piⁿ. Ta̍k-kang khì kā chhī. Kòe bô gōa-kú soah ōaⁿ tek-nâ ê chú-lâng lâi kóaⁿ! Koh khòaⁿ-tio̍h káu-hiā kā A-Mi peh kah kui sin-khu. Góa si̍t-chāi m̄-kam A-Mi koh chài siū-khó͘! Chim-chiok khó-lū liáu-āu, góa koat-tēng sàng A-Mi khì pēⁿ-īⁿ. Hō͘ i bô thong-khó͘ lâi lî-khui.Góa ba̍k-sái kâm leh, ná kā A-Mi bong thâu ná kā kóng, “A-Mi, góa beh sàng lí cháu ah! Ǹg-bāng āu-sè lí ē-tàng tâu-thai khì hó ê só͘-chāi, kòe hó ê ji̍t-chí.” A-Mi chhin-chhiūⁿ thiaⁿ ū góa ê ōe, tùi góa khin-khin-á miau chi̍t-siaⁿ, chhin-chhiūⁿ leh kóng to-siā. Ba̍k-chiu nih chi̍t-ē, chhin-chhiūⁿ ài góa bián chhau-hoân.A-Mi tùi góa ê sìn-jim kap goán chi-kan ê tàu-tah, chhin-chhiūⁿ chhiⁿ-lâng kâng-khóaⁿ!  Jī-cha̍p gōa-tang kòe-khì ah. I ê gán-sîn, i ê hêng-iáⁿ, it-ti̍t oa̍h tī góa ê sim-lāi.

Kā ‘Tiong-kok-sú’ kái-chò ‘Tang-a-sú’ ê khòaⁿ-hoat  Tiuⁿ , Tì HongKàu-io̍k-pō͘ beh thui-sak kā ‘Tiong-kok-sú’ kái-chò ‘Tang-a-sú’, ū-lâng chàn-siaⁿ, ū-lâng hoán-tùi. Che tī bîn-chú siā-hōe lóng chin chèng-siông. M̄-koh ū tōa Tiong-kok ì-sek ê lâng tō bē-su sîn-chú-pâi-á hō͘ lâng kòng-kòng-phòa kâng-khoán. Tī chia thê-chhut kò-jîn ê khòaⁿ-hoat, kap ta̍k-ê lâi hun-hióng.Àn kok-bîn ha̍k-hāu ê siā-hōe-khò, kok-tiong, ko-tiong ê le̍k-sú, kàu tāi-ha̍k ê Tiong-kok thong-sú; àn Hā, Siong, Chiu, Chîn, Hàn, Ūi, Chìn, Lâm-pak-tiâu, Sûi, Tông, Ngó͘-tāi, Si̍p-kok, Sòng, Goân, Bêng, Chheng, Bîn-kok, Kiōng-sán Tiong-kok, ūi-tio̍h khó-chhì, thòng-khó͘ thun pak-lāi. Koh khah án-chóaⁿ mā tio̍h tha̍k. Chí-sī beh èng-hù khó-chhì, lóng bô ka-tī ê siūⁿ-hoat. Nî-kú goe̍h-chhim, khip-siu bē-chió hong-kiàn su-sióng kap Jû-ka gû-bîn su-sióng ê to̍k-sò͘. Hó-ka-chài, góa thé-lāi pâi-to̍k ê hē-thóng koh sǹg bē-bái. Chia ê to̍k-sò͘ lóng kā chheng tàn-sak ah.Bat khòaⁿ-kòe Tiong-kok ê le̍k-sú hì-kio̍k. Tiong-kok ê le̍k-sú tō sī 1 pō͘ hông-tè tè-ūi ê cheng-toa̍t-sú. Hi-seng gōa-chē bû-ko͘ peh-sèⁿ ê sèⁿ-miā. Tiâu-tāi ê thè-ōaⁿ, bû-sò͘ ê chiàn-cheng, ū gōa-chē le̍k-sú ê chu-liāu bô--khì. Lâu--lo̍h-lâi ê kám lóng sī chin--ê? Le̍k-sú chí-sī teh ūi tè-ông ho̍k-bū. Sú-koaⁿ nā siá m̄-tio̍h jī, thâu-khak tō bô--khì. Sò͘-pái góa jīn-ûi Tiong-kok ê le̍k-sú sī 3 hun chin, 7 hun ké. Kám ū su-iàu thó-chè lâng ê sèⁿ-miā khì tha̍k chi̍t-kóa ké ê mi̍h-kiāⁿ?Kà lán kóng Tiong-kok sī lé-gî chi pang. Sì-kho͘-lê-á ê kok-ka kap bîn-cho̍k hō-chò Tong-î, Lâm-bân, Se-jiông, Pak-te̍k. Kan-tāⁿ in sī lâng, pa̍t-lâng lóng sī ti káu khîm-siù. Ji̍t-pún le̍k-sú siōng só͘ hoat-seng ê bô͘-hoán sū-kiāⁿ, sī phòaⁿ tang-sū-jîn hām i ê toa-kiáⁿ sí-hêng, kî-tha ê ka-cho̍k liû-hòng. M̄-koh Tiong-kok ê chò-hoat sī thi kiú-cho̍k, chám chháu tû kin. Sī siáⁿ lâng teh chò iá-bân ê tāi-chì? Koh kà lán kóng Hiong-lô͘ hō͘ Hàn-tè-kok phah-pāi, hiòng sai tô-cháu, tī Au-chiu kiàn-li̍p ‘Hungary’ chit ê kok-ka. Thut-khoat hō͘ Tông-tè-kok phah-pāi, hiòng sai tô-cháu, kiàn-li̍p ‘Turkey’ chit ê kok-ka. Bē-su Tiong-kok gōa gâu. Hiān-chú-sî Hungary hām Turkey lóng sī kiōng-hô chè-tō͘ ê kok-ka. Tiong-kok iā koh sī to̍k-chhâi choan-chè ê kok-ka. Sī siáⁿ lâng khah bûn-bêng? Koh kè-sio̍k kóng siáⁿ-mih lé-gî chi pang. Chin-chiàⁿ sī sià-sí sià-chèng, kòng-phòa sin-hūn-chèng.Koh kà lán kóng Bûn Thian-siông, Ga̍k-hui, Tēⁿ Sêng-kong téng lâng sī bîn-cho̍k eng-hiông. Kok-bîn ha̍k-hāu ê sî bat siá kòe chok-bûn “Góa siōng chông-pài ê bîn-cho̍k eng-hiông”. Góa bat khòaⁿ-kòe 1 phiⁿ bûn-chiuⁿ. Chok-chiá kóng Tâi-oân bû bîn-cho̍k eng-hiông. M̄-koh ū pó-hō͘ ka-hn̂g ê eng-hiông. Chhin-chhiūⁿ It-bī Chiàn-cheng ê sî, Ngô Thng-heng, Khiang Siāu-chó͘ téng lâng só͘ léng-tō ê Kheh-ka gī-kun. Ióng-kám teh hām Ji̍t-pún-peng sio-chiàn. Pó-hō͘ lán ê ka-hn̂g. In chiàⁿ-sī lán chun-kèng ê eng-hiông! Ha̍k-seng sî-tāi m̄-bat o̍h-kòe It-bī Chiàn-cheng chit-tōaⁿ le̍k-sú. Sī khòaⁿ ‘1895’ chit chhut tiān-iáⁿ chia chai-iáⁿ, chin iàn-khì.Sun-bûn hoat-tōng kek-bēng, kiàn-li̍p Tiong-hôa-bîn-kok, góa kā chun-kèng. M̄-koh sī án-chóaⁿ góa tō ài chheng-ho͘ i sī ‘kok-hū‘? Ta̍k-ê lâng lóng chai-iáⁿ, 1911 nî hit-tong-sî ê Tâi-oân sī Tōa-ji̍t-pún Tè-kok ê léng-thó͘. Bú-chhiong khí-gī hām Tâi-oân ū siáⁿ ti-tāi? Goán tau tùi-bīn teh ōaⁿ hō͘-tiúⁿ, kap góa ū siáⁿ koan-hē? Tong-sî Sun-bûn hō͘ Chheng-tè-kok thong-chi̍p. Sì-kè cháu-lō͘. Cháu--lâi Tâi-oân. Tī Tâi-oân ê sî-kan chia gōa-kú, hō͘ lâng chheng-ho͘ sī ‘kok-hū’. I ka-tī mā ē bū-sà-sà.Tiong-kok ê le̍k-sú nā tha̍k jú chhim, tiòng tio̍h tōa Tiong-kok ì-sek ê to̍k tō jú chhim. Ū sî-kan thang koan-sim kúi chheng lí hn̄g ê só͘-chāi, kúi chheng tang chêng hoat-seng ê tāi-chì, ná m̄ ke iōng-sim lâi koan-sim lán só͘ tòa ê Tâi-oân? Tâi-oân ū le̍k-sú ê kì-chài sui-bóng kan-tāⁿ 400 tang, m̄-koh chit 400 tang ê le̍k-sú lán kam lóng tha̍k ū chiâu-ûn? Iû-kî sī chòe-kīn pah kúi tang lâi, Ji̍t-pún ê thóng-tī tong-jiân ū hó ū bái, Tâi-oân Chóng-tok-hú bîn-chèng tiúⁿ-koaⁿ Goto Sinpei bat kóng, Tâi-oân-lâng kiaⁿ-sí, tham-châi, ài-bīn-chú. Iā tō sī in-ūi Tâi-oân-lâng kiaⁿ-sí, tùi-khòng Bú-hàn hì-iām chiah ē-tàng chò kah chiah-nī hó. Tâi-oân-lâng hō͘ Jit-pún-lâng kà kah ta̍k-hāng chiàu-pō͘-lâi. M̄-koh Kô͘-bīn-tháng ta̍k-hāng khò koan-hē. Bô beh chiàu kui-kí lâi. Bô beh sêng-jīn Ji̍t-pún ê kiàn-siat. Beh kā Tâi-oân-lâng ùi Ji̍t-pún hông-bîn chiâⁿ chò Tiong-kok-lâng. Thún-ta̍h Tâi-oân. Chia̍h Tâi-oân-lâng ê bah, chhńg Tâi-oân-lâng ê kut, lim Tâi-oân-lâng ê hoeh, suh Tâi-oân-lâng ê chhóe. Chò ok chò to̍k, ná-ē lóng bô kóng?Ū tōa Tiong-kok ì-sek ê lâng nā kóng tio̍h ‘Lâm-kiaⁿ tōa tó͘-sat’ tō kā gê chhiat khí. Bē-su ài Jit-pún-lâng hiat-chè hiat-hâiⁿ. Nā kóng tio̍h ‘228 Sū-kiāⁿ’ kap ‘Pe̍h-sek khióng-pò͘’, tō kek-tiām-tiām, ài lán hiòng chiân khòaⁿ. Chêng Hêng-chèng īⁿ-tiúⁿ Jû Kok-hoa bat án-ne kóng, ‘Tong-nî Móa-chheng li̍p koan, thâi-sí chin-chē Hàn-jîn, mā-bô kā Hàn-jîn hōe sit-lé!” Ì-sù tō sī kóng, tī 228 sū-kiāⁿ kap Pe̍h-sek khióng-pò͘ bû-ko͘ hi-seng ê siǎn-pái lóng kai-sí tō tio̍h? Che tō sī ‘ko-kip gōa-séng-lâng’ ê sim-thài, iōng in ê su-ûi só͘ pian-siá ê le̍k-sú kam ē tha̍k--tit? Khiā tī Tâi-oân-lâng ê li̍p-tiûⁿ lâi khòaⁿ, 228 Sū-kiāⁿ kap Pe̍h-sek khióng-pò͘ tùi lán ê éng-hióng sī chhiau-kòe Lâm-kiaⁿ tōa tó͘-sat thài chē! Hô-hòng Lâm-kiaⁿ tōa tó͘-sat ê goân-in sī chiàn-cheng. Kô͘-bīn-tháng ê kun-tūi láu-chá tō lî-khui Lâm-kiaⁿ-siâⁿ. Pàng peh-sèⁿ hō͘ Ji̍t-pún-peng thâi. In kam bô chek-jīm? 228 Sū-kiāⁿ kap Pe̍h-sek khióng-pò͘ sī Kô͘-bīn-tháng ū kè-ōe beh siau-bia̍t Tâi-oân ê gâu lâng, thang hó chìn-hêng gû-bîn thóng-tī.Bí-kok-lâng kám ē kóng in sī Bí-kok-lâng, mā sī Eng-kok-lâng? Bí-kok-lâng kám ū su-iàu kā Eng-kok ê le̍k-sú bat thàu-thàu? Kā ‘Tiong-kok-sú’ kái-chò ‘Tang-a-sú’. Koh kā hūn-liōng kiám-chió, sī tú-á-hó niâ. Li̍p-chiok Tâi-oân, hòng-gán A-chiu, māi-hiòng sè-kài, chiah sī chèng-khak ê le̍k-sú-koan. Kàu-io̍k-pō͘ beh thui-sak kā ‘Tiong-kok-sú’ kái-chò ‘Tang-a-sú’, góa kā hoah 1 siaⁿ chán!!

Siōng kah-ì ê kho-bo̍kGóa siōng kah-ì ê kho-bo̍k chin chhù-bī
Góa siōng kah-ì ê kho-bo̍k chiok sîn-kî
Siōng-khò sî-chūn choân-pan chiok hoaⁿ-hí
Góa siōng-ài ê kho-bo̍k sī Tâi-gí
Ū-sî siōng-khò ài khó-chhì
Lāu-su ē khó Lô-má-jī
I sī Tâi-gí ê ABC
Siōng Tâi-gí-khò chin-chiàⁿ ū ì-gī
Tâi-gí piàn-tiāu si̍t-chāi chiok sîn-kî
Tâi-gí Tâi-gí góa ài lí

Khòaⁿ mô͘-su̍t o̍h Tâi-gíTâi-gí lāu-su siōng lī-hāi
Tâi-gí khò-têng góa siōng ài
Lāu-su sī mô͘-su̍t ê thian-châi
Mô͘-su̍t ê bê-té goán lóng m̄-chai
Piáu-ián ū-kàu chheng-chhái
Lāu-su mô͘-su̍t nā sit-pāi
Goán mā gōng-gōng khòaⁿ kah chhiò-hai-hai
Tâi-gí khò-têng choân-pan siōng kî-thāi

Bô Chhut-mn̂g ê Ji̍t-chíÙi e̍k-chêng soan-pò͘ tī chhù siōng-pan kàu-taⁿ, iā í-keng kò-gōa-goe̍h ah. Sui-bóng ha̍k-hāu ē-sái iōng hui-sòaⁿ-téng siōng-khò ê hong-sek, m̄-koh mā chin hoân-ló ha̍k-seng ê ha̍k-si̍p chōng-hóng. Lō͘-bóe iáu-sī khui sòaⁿ-téng siōng-khò khah thò-tòng.Ūi-tio̍h beh hō͘ ha̍k-seng iōng siāng kán-tan ê hong-sek liáu-kái khò-pún lāi-té ê tì-sek, chham-khó chin chē lāu-su tī Bīn-chheh hun-hióng ê pān-hoat liáu-āu, góa tio̍h tòng-chò ka-tī sī kóng-pò͘ tiān-tâi ê chú-chhî-jîn. Sui-bóng bô hoat-tō͘ chhin-chhiūⁿ tī ha̍k-hāu siōng-khò kâng-khoán, chham ha̍k-seng ū khah chē ê hō͘-tōng, m̄-koh che mā-sī bô hoat-tō͘ ê tāi-chì ah.In-ūi e̍k-chêng ê koan-hē, bē-tàng sì-kè pha-pha-cháu. Tī chhù--lín tû-liáu sòaⁿ-téng siōng-khò í-gōa, chhun--ê sî-kan ē-sái the̍h-lâi chhòng siáⁿ--leh? Tû-liáu chún-pī siōng-khò ê PPT í-gōa, góa pâi-kái ê hong-hoat tio̍h-sī jiok-hì, khòaⁿ ti̍t-pò, se̍h bāng-lō͘ siong-tiàm bé mi̍h-kiāⁿ. Á-bô tio̍h-sī chhiú-ki-á téng-bīn chit-má ū chin chē APP. Ē-sái tī sòaⁿ-téng kah bô se̍k-sāi ê lâng tàu-tīn chhit-thô, chhin-chhiūⁿ chhiùⁿ-koa chhiúⁿ-tap, ōe-tô͘ ioh-bī-chhai, lóng sī chin chhù-bī koh hó-sńg ê soán-te̍k. Tû-liáu kiám-chió lâng kap lâng chi-kan ê chiap-chhiok, mā kàng-kē hō͘ thoân-jiám ê hong-hiám, ē-tàng kóng sī it-kiam jī-kò͘ bong lâ-á kiam sé-khò͘.E̍k-chêng hō͘ góa tiàm chhù-lāi ê sî-kan piàn khah chē. Hit-chi̍t-ji̍t tī-leh chia̍h-pn̄g, a-pa hiông-hiông kā góa kóng, "Nā m̄-sī in-ūi e̍k-chêng ê koan-hē, chin hán-tit ū ki-hōe kap lí tâng-chê chia̍h àm-tǹg." Sī--ah! Pêng-siông-sî bô-êng kah kiông-beh péng--kòe, tńg-lâi chhù--lín kan-na siūⁿ-beh hó-hó-á hioh-khùn. Ōe mā bô-siáⁿ siūⁿ-beh kóng. Kā chhù--lín tòng-chò lú-siā kâng-khoán. Thàn chit-pái kap sī-tōa ū khah chē tàu-tīn ê sî-kan, góa ài hó-hó-á tin-sioh chham in tâm-thian soat-tē ê ki-hōe.Sui-bóng e̍k-chêng chō-chhiâⁿ seng-oa̍h tiong chin chē ê bô hong-piān, m̄-koh khòaⁿ-tio̍h sin-bûn téng-bīn ū bē-chió-lâng in-ūi jiám-tio̍h hì-iām chū-án-ne sit-khì sìⁿ-miā, hō͘ góa kám-siū tio̍h kiān-khong oa̍h--leh tio̍h-sī bo̍k-chêng siāng hēng-hok ê tāi-chì! Mā ǹg-bāng chá-chi̍t-ji̍t ē-tàng hôe-ho̍k goân-pún ê seng-oa̍h.

Ùi 5/15 soan-pò͘ thêng-khò bô thêng-ha̍k, kui-ê hêng-sū khoán-sek lóng loān--khì. Tio̍h tiông-sin tiâu-chéng sî-kan. Koh chéng-lí kàu-àn èng-hù sûi-tio̍h khai-sí ê sòaⁿ-téng siōng-khò. Sui-jiân m̄-bián chhut-mn̂g, m̄-koh kan-na tiâu-chéng kàu-ha̍k kè-ōe tō hō͘ góa bú kah o͘-thiⁿ-àm-tē! Ka-chài thoân-tūi ha̍p-chok tàu-saⁿ-kāng, chiâⁿ kín tō sūn-sī. Siūⁿ-kóng chi̍t tòng 2 lé-pài, eng-kai chiâⁿ kín chiū thang hoe-ho̍k chèng-siông si̍t-thé siōng-khò. Ná chai chi̍t tòng 2 lé-pài, liân-sòa lo̍h-khì tē 2, 3 tòng kàu 6/28 ha̍k-kî kiat-sok. Ná chai e̍k-chêng iáu-bē tńg-hô bē-tàng hòng-sim kái-kìm, koh sòa-chiap kàu 7/12. Só͘-í chìn-hêng-tiong Siā-tāi ê khò tō khak-tēng chit ha̍k-kî bô-hoat-tō͘ tńg-khì si̍t-thé siōng-khò.Siūⁿ-khí 5/8 chiah sūn-lī oân-sêng siā-khu Tâi-gí-bûn pí-sài, keh-kang 5/9 Bó-chhin-cheh koh ē-tàng chhōe ki-hōe khì thàm-hóng tông-o̍h ko-lêng 95 ê má-má, kap i khai-káng thiaⁿ i kóng-ōe. Koh chiū-kīn khì hù pêng-iú tau chū-chhan lim chiú phàu tê. Tú-tio̍h chiâⁿ kú bô kìⁿ-bīn ê pêng-iú. Ná chia̍h hó-liāu, ná phòa-tāu, ná lim chiú. Keh-tńg-kang tō e̍k-chêng chhèng-koân. Koh kòe tō kín-kip thêng-pan thêng-khò kàu taⁿ. Kóng-lâi siā-khu pí-sài sūn-lī oân-sêng, 5/9 Bó-chhin-cheh hit-kang tiong-tàu koh ē-tàng chiah-nī hoaⁿ-hí kap pêng-iú chòe-hé. Hit-àm koh choân-ke chòe-hé chia̍h-pn̄g. Si̍t-chāi sī kìm-khòng chìn-chêng ê sió-khak-hēng!Che chiong-kīn 2 kò ge̍h lâi siōng tì-ì chò ê tō sī: Sé-chhiú sé-sin-khu, phùn chiú-cheng kap sé-saⁿ. Ta̍k-pái chhut—khì, ji̍p-mn̂g tō sī ài seng ùi thâu sé kàu bóe koh sūn-sòa sé-saⁿ (ùi lāi kàu gōa choân-sin). Ū-sî-chūn kám-kak tām-po̍h sîn-keng-chit. Saⁿ tǹg chia̍h ê mi̍h-kiāⁿ lóng tōa-pō͘-hūn chhù--nih chiàu tiān-sī ê liāu-lí kàu-ha̍k ka-kī chò--ê. Ùi piáⁿ kàu ke-nn̄g-ko, Í-tāi-lī-mī kàu hang chhì-suh, pizza kap tīm-pn̄g, chúi-kiáu kap chhá-pn̄g ta̍k hāng pìⁿ. Chiah--ê lóng sī pún-lâi bô-teh chia̍h ê kok-kok liāu-lí. Saⁿ tǹg sî-kan chiâⁿ chún-sî. Chia̍h-liáu tō hioh-khùn. Kui-ê seng-oa̍h pō͘-tiāu lóng loan--khì! Oa̍h-tāng khong-kan sok-sió. M̄-sī kheh-thiaⁿ tō sī pâng-keng. Kui-ji̍t the-the-tó-tó, tó-tó-khiā-khiā, tì-sú eng-kai khùn ê sî-kan soah tiāⁿ-tiāⁿ tian-tò khùn bōe--khì.Chiâⁿ bô iông-ī iōng beh kui-nî chiah lak--lo̍h-lâi ê thé-tāng, put-kak-tiong bô 2 kò ge̍h tō liân-pún tāi-lī lóng pó͘ --tńg-lâi. Bô-hoat-tō͘ tō chhōe ki-hōe khiâ kha-ta̍h-chhia chhut-khì oa̍h-tāng chit-ē. Nā bô chèng-keng liân kiâⁿ-lō͘ tō kiōng-beh kám-kak khùn-lân.Taⁿ tû-liáu ū-tēng 5/26 beh kú-hêng ê siā-khu pí-sài pan-chióng mā-tio̍h koh iân-kî lo̍h-khì. 7/20-23 ê Tâi-pak Gín-á Tâi-gí Hā-lēng-iâⁿ khòaⁿ pān-sè mā-tio̍h ài iân-kî chiah pān. Chìn-hêng-tiong ê siā-khu Tâi-gí Lô-má-jī pan ùi 5/15 (la̍k) khai-sí thêng si̍t-thé khò. Tû-liáu múi pài-la̍k ē-po͘ ê tha̍k-chheh-hōe kap pài-jī àm ê tha̍k-keng-pan î-chhî sòaⁿ-téng chìn-hêng í-gōa, iáu-ū 5 cheh khò khòaⁿ--khí-lâi eng-kai mā-tio̍h kè-ōe iōng sòaⁿ-téng pó͘-khò chiah tio̍h.Chiâⁿ chē ê kái-piàn kap bô khak-tēng-sèng, hō͘ ū-tēng ê tāi-chì bô-hoat-tō͘ chiàu-sî chìn-hêng, sī chiok hoân ê sū. Ǹg-bāng e̍k-chêng kóaⁿ-kín tńg-hô, khòng-chè āu thang hoe-ho̍k chèng-siông ê seng-oa̍h. Sī sim só͘ goān!

Chit-má tī chi̍t keng kok-hāu kà-chheh kà liáu bōe-bái, í-keng tī chia kà tē 3 nî--ah.Góa ǹg-bāng koh ē-tàng lâu lo̍h-lâi tiàm chia kà, in-ūi góa kà ê ha̍k-seng tāi pō͘-hūn lóng chin kó͘-chui.Sui-bóng ū tang-sî-á gín-á ē ke-kiám-á káu-koài, m̄-koh che mā-sī chin sù-siông ê tāi-chì.Lán chò lāu-su ê lâng ài ū nāi-sim kā khan-kà, in-ūi siōng tiōng-iàu ê sī iōng” tio̍h ê hong-hoat ”, iōng chi̍t-kóa-á ín-chhōa ê ōe lâi hō͘ in jīn-chin siōng-khò.Lán Tâi-gí khò m̄-sī chú-khó, só͘-í ē-tàng hō͘ lāu-su ū chiah tōa ê hoat-hui khong-kan, m̄-bián iōng sí-pán ê hong-sek lâi kà. Góa kám-kak teh kà ê sî, ài kā khò-pún lōe-iông kap in seng-oa̍h chò kiat-ha̍p. Án-ne in chū-liân tō ū hèng-chhù beh o̍h, beh thiaⁿ.Góa mā kà in Lô-má-jī. Iōng chhù-bī ê hong-sek hō͘ o̍h, khip-siu sī siōng hó--ê. Tī kî-bóe khó-chhì koh ē khó góa siat-kè ê Lô-má-jī khó-chhì. Hō͘ in khoài-lo̍k o̍h Tâi-oân-jī.Góa teh kà ê kòe-têng tiong tn̄g-tio̍h chiah-nī kó͘-chui ê gín-á mā-sī chin hēng-hok--ah!Sui-bóng gín-á Tâi-gí bô siáⁿ liàn-tńg, m̄-koh chí-iàu ū hō͘ i liān-si̍p ê ki-hōe, tō ke-kiám ē chin-pō͘.Siōng tiōng-iàu--ê sī, in ē-tàng kah-ì Tâi-gí khò, siōng hō͘ hoaⁿ-hí khah iàu-kín--lah! Che tō-sī góa kà Tâi-gí ê khoài-lo̍k!

Káu-á thau-chia̍h hî-áKáu-á kap Niau-á tòa kāng-keng chhù-lāi, chú-lâng lâu chi̍t-bóe hî-á boeh hō͘ Niau-á chò àm-tǹg. Siáⁿ-chai Káu-á iau-kúi, thau-chia̍h hit-bóe hî, khì hō͘ hî-á-chhì chha̍k-tio̍h nâ-âu, thiàⁿ kah ai-ai-kiò.Niau-á bô-kheh-khì chhiò Káu-á kóng: "Káu-á khè bah-kut, Niau-á chhńg hî-chhì. " ê tō-lí lí lóng m̄-bat, eng-kai--ê!Gū-ì: Liáu-kái ka-kī ê lêng-le̍k, chiah-bē chò gōng-tāi-chì.

Kāng-sim kiù Tâi-oânThiⁿ, iû-goân hia-nī chheng
Hoe, iû-goân hia-nī súi
Sī án-chóaⁿ góa ē kám-kak sim-koaⁿ-thâu hiah-nī hip
Kiōng-kiōng beh bô-hoat-tō͘ chhoán-khùi?Ē kì-ti̍t kū-nî COVID-19 e̍k-chêng tī choân-sè-kài tú khai-sí liû-hêng ê sî, tāi-ke lâng lóng chin kiaⁿ-hiâⁿ. Lán Tâi-oân mā sûi sêng-li̍p chí-hui tiong-sim, chhiáⁿ Tân Sî-tiong pō͘-tiúⁿ chhōa-thâu, chhú-lí só͘-ū kap e̍k-chêng iú-koan ê sū-bu̍t. Lán bé bô chhùi-am ê sî, Tân pō͘-tiúⁿ soan-pò͘ iōng siōng kong-pêng ê hong-sek, the̍h kiān-pó-khah pâi-tūi bé. Hō͘ lán ta̍k-ê lâng lóng ū chhùi-am thang kòa. Kè-siàu mā chin kong-tō. Hit-ê sî-chūn, tāi-ke lóng chin phòe-ha̍p. Tī che chi̍t-nî-gōa, lán Tâi-oân sī chió-sò͘ kā e̍k-chêng khòng-chè liáu chin hó ê kok-ka!Chòe-kīn pēⁿ-to̍k it-ti̍t piàn-chéng. Pún-té kóng pēⁿ-to̍k ē kiaⁿ joa̍h, siūⁿ-bē-kàu soah tī 5-ge̍h-thiⁿ thòaⁿ kah sì-kè lóng ū. Thōng khióng-pò͘--ê sī, ū lâng sī in-ūi kap khak-chín-chiá siōng kāng-chi̍t-ê piān-só͘ tō tio̍h--tio̍h ah. Liân tī kāng-chi̍t-keng chhan-thiaⁿ chia̍h-bn̄g ê iù-eⁿ-á mā siū-tio̍h kám-jiám. Tāi-ke lia̍h-chún chit-pái mā kāng-khoán, chin-kín tō ē-sái khòng-chè tiâu leh. Siūⁿ-bē-kàu kèng-jiân lú thòaⁿ lú giâm-tiōng! Kàu-taⁿ soan-pò͘ choân-kok saⁿ-kip kéng-kài: ha̍k-hāu thêng-khò, hiu-hân gô͘-lo̍k tiûⁿ-só͘ chóng thêng, ū-ê hâng-gia̍p mā pit-su thêng-chí êng-gia̍p. Ū bē-chió lâng in-ūi án-ne mā choăn bô-hoat-tō͘ siōng-pan, bô siu-ji̍p. Chhut-mn̂g ài kòa chhùi-am, kìm-chí sek-lāi 5 ê lâng í-siōng ê chū-hōe. Bē-tàng tī chhan-thiaⁿ lāi-té chia̍h-pn̄g. Khì kàu tiàm-ke lóng ài teng-kì. Ûi-hoán kui-tēng--ê ài chia̍h hoa̍t-toaⁿ. Tiān-sī, tiān-tâi hām pùn-sò-chhia mā it-ti̍t hòng-sàng, kiò tāi-ke chīn-liōng mài chhut-mn̂g, kiám-chió lâng kap lâng ê chiap-chhiok.Án-ne kám khòaⁿ-bē-chhut giâm-tiōng-sèng? Án-ne kám iáu bô-kàu chia̍h-la̍t? Siăng-chóaⁿ koh-ū lâng kāng-khoán beh chhut-mn̂g chhit-thô? Kāng-khoán beh chū-hōe? M̄-nā án-ne, koh-ū lâng pàng ké siau-sit beh lâi éng-hióng jîn-bîn tùi chèng-hú ê sìn-jīm. Lán sī chē-tī kāng-chi̍t-chiah chûn. Nā-sī bô kāng-sim, chûn sī beh án-chóaⁿ sái ē tín-tāng leh? E̍k-chêng nā-sī bô kái-siān, to̍h m̄-chai ha̍k-seng tang-sî ē-sái tńg-khì ha̍k-hāu siōng-khò. Mā ē lú-lâi-lú-chē lâng bô khang-khòe thang chò. Seng-oa̍h ē lú-lâi lú bô lī-piān. Góa siong-sìn bô-lâng siūⁿ-beh kiâⁿ kàu hit-ē tē-pō͘.Bô-m̄-tio̍h! Nā pí-khí chìn-chêng, lán chòe-kīn ê khak-chín jîn-sò͘ sī ū khah-chē. M̄-koh, nā-sī kap pa̍t ê kok-ka pí--khí-lâi, he sī ná niau-á-mn̂g niā-niā. Khòaⁿ-tio̍h hia-ê i-hō͘ jîn-oân pau kah ba̍t-chiuh-chiuh tī sek-gōa leh thè lâng kiám-giām. Hia-ê hòa-ha̍k-peng mā pau kah ba̍t-chiuh-chiuh koh phāiⁿ siau-to̍k-chúi tī ji̍t-thâu-kha sì-kè siau-to̍k. Pau-koat tiān-sī lāi-té ê koaⁿ-oân, ūi-tio̍h ta̍k-ji̍t piàn-tōng ê sò͘-jī, ài phāiⁿ lōa-tōa ê ap-le̍k. Nā ōaⁿ-chò sī lí, lí ū siáⁿ-mih kám-siū? Nā ōaⁿ-chò sī lí ê chhin-lâng, lí kám bē m̄-kam?Khah jím-nāi leh! Bāng-lō͘ téng sî-kiâⁿ chi̍t-kū ōe, “Ta̍k-ê khòaⁿ hō͘ hó! Tâi-oân-lâng tăⁿ piáu-ián chi̍t-pái, tī nn̄g lé-pài lāi-té, kái-tû saⁿ-kip kéng-kài.” Góa it-ti̍t siong-sìn lán Tâi-oân-lâng ū chit-ê si̍t-le̍k. Chí-iàu lán kāng-sim, phòe-ha̍p chèng-hú ê chèng-chhek, góa siong-sìn chin-kín lán to̍h ē-tàng hoe-ho̍k chèng-siông ê seng-oa̍h. Tâi-oân ka-iû! Tāi-ke ka-iû!

Kin-á-ji̍t bīn-chheh thiàu-chhut gún ban-á-kiáⁿ A-Sêng sè-hàn ê siòng-phìⁿ. Hit-tiuⁿ siòng-phìⁿ sī i tú ji̍p sió-ha̍k ê thâu-chi̍t-kang hip--ê. Ē kì-ti̍t hit-kang, góa kiaⁿ i ē kín-tiuⁿ, só͘-í choan-kang chhéng pòaⁿ-kang-ká pôe i khì ha̍k-hāu. Siūⁿ-bē-kàu i chū-thâu kàu-bóe lóng chin hoaⁿ-hí, chhùi chhiò ba̍k chhiò. Siòng-phìⁿ sī i kap chē keh-piah ê cha-bó͘ tông-o̍h chò-hóe khòaⁿ kò͘-sū-chheh ū kóng ū chhiò ê sî, góa kā hip--ê. Pún-té to̍h bô tōa lúi ê ba̍k-chiu hō͘ i chi̍t chhiò, chhun nn̄g-tiâu iù-iù-iù ê sòaⁿ, ka-siōng ū nn̄g-ê chiú-khut-á, chin-chiàⁿ chiok kó͘-chui--ê.Góa chit-ê hāu-seⁿ sī in-ūi góa siūⁿ beh seⁿ cha-bó͘-kiáⁿ chiah koh seⁿ--ê. Hit-ê sî-chūn ūi-tio̍h beh seⁿ cha-bó͘-kiáⁿ, góa te̍k-pia̍t tiâu-chéng chia̍h-si̍t chi̍t-chām-á, koh àn-chiàu lán-lâng sǹg hó ji̍t-chí chiah hō͘ ū sin--ê. Thong-siông ài 13-ê lé-pài chiah ē-tàng chiò-chhut sèng-pia̍t. M̄-koh, tī 10-ê lé-pài chó-iū khì sán-chêng kiám-cha ê sî, i-seng chhiò-bi-bi kā góa kóng, “Kiong-hí o͘h! Khòaⁿ khí-lâi eng-kai sī cha-po͘--ê ŏ͘!” I lia̍h-chún kóng góa ē chin hoaⁿ-hí, siūⁿ-bē-kàu góa kā ìn kóng, “Lí khòaⁿ m̄-tio̍h--là! Lâng góa chit-the sī cha-bó͘--ê neh!” I choăng chin pháiⁿ-sè. Tī gín-á chhut-sì chìn-chêng, góa long ǹg-bāng sī pēⁿ-īⁿ ê ki-khì chhut būn-tê. Chiah ē kā góa ê cha-bó͘-kiáⁿ khòaⁿ-chò sī cha-po͘--ê. It-ti̍t kàu tī chhiú-su̍t-pâng lāi-té, i-seng kā gún hāu-seⁿ phō-chhut-lâi hō͘ góa khòaⁿ liáu, góa chiah sí-sim. Sī kóng A-Sêng ê bīn-bô͘-á seⁿ-chò chin iù-siù, sè-hàn ê sî chiâⁿ liâm--góa. Kò-sèng koh chin un-sûn, tah-sim. Góa mā kā i tòng-chò cha-bó͘-kiáⁿ the io, cheng-chha bô hō͘ I chhēng-kûn niā-niā.Góa tī A-Sêng 2-hòe ê sî khai-sí siōng-pan, só͘-í ji̍t-sî-á tō kā i sang khì iù-tī-hn̂g tha̍k-chheh. Hit-tong-sî A-Sêng sè-lia̍p-chí. M̄-nā hó chhiò-sîn koh chin hó-chhùi. Gâu khòaⁿ bīn-sek, hoán-èng koh kín. Iù-tī-hn̂g tha̍k 4-nî ōaⁿ 2-keng ha̍k-hāu, ha̍k-hāu lāi-té téng-téng ē-ē lóng put-chí-á kah-ì i. Lâng kóng tāi-pō͘-hūn ê cha-po͘ gín-á lóng chin oa̍h-kut, tong-jiân A-Sêng tī ha̍k-hāu ê chhut-thâu mā chi̍t-tui. Ìn-siōng siōng-chhim--ê ū 2-kiāⁿ. Tē-it-kiāⁿ sī tī i 2-hòe tú khai-sí khì tha̍k-chheh hoat-seng ê tāi-chì. Ū-chi̍t-kang ê-po͘ , góa tī kong-si chiap-tio̍h hn̂g-tiúⁿ khà--lâi ê tiān-ōe. Hn̂g-tiúⁿ kóng A-Sêng tùi piān-só͘ tńg--lâi ê sî, lāu-su hoat-hiān i chiàⁿ-pêng ê ba̍k-chiu phôe téng-thâu ū chit-chōa liah-hûn. Sui-jiân i bô in-ūi siū-siong lâi chhá-nāu, ūi-tio̍h sim-an, hn̂g-tiúⁿ iáu-sī koat-tēng chhōa i khì pēⁿ-īⁿ chi̍t--chōa. Kiò góa hā-pan ti̍t-chiap chah kiān-pó-khá khì pēⁿ-īⁿ hōe-ha̍p. Góa khì kàu pēⁿ-īⁿ , i í-keng hông chhōa ji̍p-khì chhiú-su̍t ah. Lóng-chóng thīⁿ 3-chiam, háu kah bô-lâng káⁿ thiaⁿ. Kàu-taⁿ mā m̄-chai hit-sî i sī án-chóaⁿ siong--tio̍h ê.Lēng-gōa chi̍t-kiāⁿ sī tī iù-tī-hn̂g beh pit-gia̍p hit-tang. Iù-tī-hn̂g chhiàⁿ hip-siōng sai-hū lâi, beh thè pit-gia̍p-seng kap hn̂g-tiúⁿ hip ji̍t-siông ê siòng-phìⁿ chò kì-liām. Hiàng-sî hn̂g-tiúⁿ chē tī chhiū-á-kha ê í-thâu-á téng, ha̍k-seng pâi chi̍t-lia̍t, lûn-liû khì khiā tiàm hn̂g-tiúⁿ ê sin-khu-piⁿ hip-siōng. Lûn kàu A-Sêng ê sî,“ Eh! Lâng leh?” Lāu-su khòaⁿ bô-lâng, tōa-siaⁿ hiu, I chiah kín cháu--kòe-lâi. Lāu-su mn̄g i khì tó-ūi, i kóng i khì siat-to͘h. Ūi-tio̍h beh hō͘ ka-kī khòaⁿ--khí-lâi khah iân-tâu, i khì iōng chúi kā thâu-mo͘ lia̍h sêng chhiūⁿ chhì-ūi hiah siak-phāⁿ. Kiat-kó hò͘ kah kui-niá-saⁿ tâm-lok-lok. Hit-tiuⁿ siòng-phìⁿ i chhiò kah chhùi-á li̍h-sai-sai. Chit-kiāⁿ tāi-chì keng-kòe cha̍p-gōa-tang gún iā iáu sî-siông the̍h-khì.Chiàng-sî A-Sêng í-keng 17-hòe--ah. Ko-chhiâng tōa-hàn, hàn-chháu chin-hó, kap sè-hàn ê sî chha chin-chē. Ûi-it bô-piàn--ê, to̍h sī i hit-tùi sè ka lia̍p-á ê ba̍k-chiu, hām hit-tùi bê-lâng ê chiú-khut-á. Kìⁿ-pái kā góa jiá kah hong-hóe-to̍h ê sî, khòaⁿ-tio̍h i kó͘-chui ê bīn, khì to̍h seng siau chi̍t-pòaⁿ. Góa chai-iáⁿ múi-chi̍t-ê gín-á lóng ū bô-kâng ê būn-tê, múi-chi̍t-ê ka-tiúⁿ mā ū ài bīn-tùi ê khò-tê. Góa ê pó-pòe A-Sêng, m̄-koán lí tú-tio̍h siáⁿ-mih būn-tê, a-bú lóng ē tī lí ê sin-khu-piⁿ, pôe lí chò-hóe bīn-tùi, kái-koat, pôe lí chò-hóe sêng-tióng. In-ūi lí sī a-bú éng-oán ê pó-pòe.

Ho̍k-liû-chúiBûn、Lio̍k-im／ Tân Bûn-TekLán tiong-lâm-pō͘ kin-nî khó-hōaⁿ chin giâm-tiōng. Tiong-pō͘ tē-khu tī 4 ge̍h chhoe 6 khai-sí hān-chúi! Chin ka-chài Ko-hiông tē-khu kàu-taⁿ(4 ge̍h 16 ji̍t) lóng iáu-bô hān-chúi. Khòaⁿ sin-bûn pò-tō 3 ge̍h 28 ji̍t Hêng-chèng-īⁿ So͘ Īⁿ-tiúⁿ khì-kàu Ko-phêng-khe sī-chhat “Ho̍k-liû-chúi” chiah chai-iáⁿ sī “Ho̍k-liû-chúi” lâi kiù-oân! Chiah-ū chin ún-tēng koh chèng-siông ê iōng-chúi. Chit-sî siūⁿ-khí Tâi-lô-hōe Ko-hiông Jîn-bú hun-hōe tī 2018 nî kí-pān “Tâi-oân Ha̍k”. Tû-liáu ū Tâi-gí gí-bûn gī-tê koh ū seng-thài khoân-kéng gī-tê. Te̍k-pia̍t ū chúi chu-goân kap “Ho̍k-liû-chúi” gī-tê. Sī góa thâu-chi̍t-pái jīn-bat “Ho̍k-liû-chúi”. Hiàng-sî tio̍h chhin-chhiūⁿ chhiú-ki-á kā iáⁿ-siōng hip-tiâu tī thâu-khak lāi. Kàu chit-má iáu-sī hiah-nī chheng koh hiah-nī bêng.Chē-chē tn̂g-kî koan-sim Ko Phêng tē-khu khoân-kéng kap chúi chu-goân būn-tê ê siā-thoân chin-chá tio̍h leh thui-sak “Ho̍k-liû-chúi”. Chē-chē lâng cháu-chông hō͘ kong-pō͘-mn̂g hòng-khì “khí chúi-khò͘” ê lāu pō͘-sò͘. Khòaⁿ--khí-lâi put-chí-á ū hāu-lu̍t. ”Ho̍k-liû-chúi” sū-kang tī 2015 nî khai-sí kui-ōe kàu-taⁿ 6 tang chiū ū chiah hó ê sêng-kó.Che kúi 10-tang lâi, lán Tâi-oân khì-hāu piàn kah chiâⁿ bô ún-tēng. Te̍k-pia̍t sī tiong-lâm-pō͘ tiāⁿ-tiāⁿ lóng-ài tán hong-thai chiah ū hō͘-chúi. M̄-koh hong-thai lâi koh ín-khí chúi-pang-soaⁿ. M̄-niā ū chai-hāi, chúi-khò͘ koh hō͘ thô͘-chio̍h chek-tái piàn kah lú-lâi lú-chhián. Kó͘-chá lâng kóng, “Taⁿ soa thiām-hái liáu gōng-kang.” Chit-má sī “Iōng tōa-chhia chheng chúi-khò͘ soa-chioh”, kâng-khoán liáu gōng-kang, koh khai chin chē chîⁿ,  chin bô-chhái! Tâi-oân ê khe-chúi bô sǹg chin tn̂g iū-koh soaⁿ sǹg koân koh kiā. Án-ne hō͘-chúi chin kín tio̍h lâu-ùi tōa-hái. Chin chē pó-kùi ê chúi lóng phah-sńg--khì, iah-koh khah bô-chhái! M̄-koh chhin-chhiūⁿ ū chi̍t-chhut tiān-iáⁿ (Small Soldier) ê-ōe kóng, ”Ba̍k-chiu khòaⁿ bē-tio̍h, m̄-sī tio̍h kóng bô chûn-chāi.” Hō͘ lo̍h--lo̍h-lâi, ē bān-bān koh tò͘ ji̍p-khì khe-lâu ê tē-hā. Án-ne chhin-chhiūⁿ ū chi̍t-tè pí chúi-khò͘ khah-tōa kúi-nā pōe ê hái-mî kā chia-ê khe-lâu ē-bīn ê chúi kâm--leh. Chia ê chúi koh keng-kòe soa-chioh kòe-lī chiâⁿ-chò chin chheng-khì ê chúi. Chin sī tē-hā pó-chōng!“Ho̍k-liû-chúi” tī Au-chiu í-keng sî-kiâⁿ chiok-kú. Chhin-chhiūⁿ Sūi-tián ū 80% lim ê chúi sī iōng “Ho̍k-liû-chúi”, Hoat-kok mā ū 50%. Lán Tâi-oân làng kúi-tang-á tio̍h ū khó-hōaⁿ. Chāi-chāi lóng-sī khó-giām. Chit-pái ū chin-hó ê “khè-ki”. Ài ū sin su-ûi chiah ē-tàng tō͘-kòe lân-koan, chhōe-chhut ē-tàng kú-tn̂g koh ún-tēng ê-chúi.Chúi-lī-sú mā chin kám-sim! Tī Tōa-chhiū-khu “Ho̍k-liû-chúi” kang-chok-chām kho͘-ûi ū chò “Ho̍k-liû-chúi kong-hn̂g,” hō͘ bîn-chiòng khòaⁿ ē-tio̍h bong ē-tio̍h, chiah bē ū gō͘-kái. Ē-tàng liáu-kái kap koan-sim “chúi” ê khó-kùi. Kám-siā chē-chē lâng ê phah-piàⁿ kap hù-chhut. Lán mā-ài koan-sim kap jīn-bat lán ê-“sìⁿ-miā khe-liû”.

Tē Saⁿ Kip  It ti̍t lóng-sī sè-kài “Hông-e̍k bô͘-hoān-seng” ê Tâi oân, tī Sin-pak-chhī ê Lô͘ chiu khu hoat hiān chi̍t chiah chiâⁿ-lī-hāi ê “Sai-á-ông”. Chit pái ê “Eng-kok piàn-ī pīⁿ-to̍k-chu”, òe--thòaⁿ ê lêng-le̍k ke chiâⁿ-kiông. Chi̍t khùn-á-kiáⁿ chi̍t kang niâ tō òe kui-cha̍p-ê. Keh-tńg-kang tō thiàu kàu nn̄g pah gōa! Sòa--loh-âi, siang pak-chhī tō tâng-chē soan-pò͘ chìn-ji̍p “Hông-e̍k tē-saⁿ-kip.”Tē-saⁿ-kip chi̍t soan-pò͘, boeh chhut -mn̂g ê lâng it-tēng ài kòa chhùi-am; tī chhù-lāi-té, bē-sái chhiau-kòe gō͘ ê lâng, gōa-kháu bē-ēng-ê chhiau-kòe cha̍p ê lâng chò hóe. Nā-sī khì chhan-thiaⁿ á-sī kám-á-tiàm, lóng ài teng-kì chin-si̍t miâ-jī. Chit-khoán ê chêng-hêng nā-chhiūⁿ “Chêng-lâng-kiáⁿ tú-to̍h āu bú~ ta̍k-ê lóng kiaⁿ-kah boeh siàm-jiō.” Chìn-chêng tī hioh-khùn-ji̍t ê sî, ke-á-lō͘ ê lâng sī khó-chut-chut. Chit-nn̄g-kang ê hioh-khùn-ji̍t, m̄-nā sī it-poaⁿ ê ke-á-lō͘, liân Tâi-pak- chhī siōng lāu-jia̍t ê Tang-khu mā lóng kâng-khoán kán-ná “Ji̍t-pún Sî-tài” tú to̍h khong-si̍p ê chêng-hêng kâng-khoán. Lóng cháu-cháu khì bih, bô kah pòaⁿ-ê-lâng chhut -mn̂g. Chit kúi kang tī tiāⁿ-tiāⁿ chhut-ji̍p ê ke-á lō͘, sió--khóa chù-ì tō ē hoat -hiàn chin-chē tiàm-ke ê thih-mn̂g lóng-chóng bô phah-khui. Chi̍t-pâi kui cha̍p keng lóng hioh khùn.Lâng lóng mài chhut- mn̂g, chiam-tùi e̍k-chêng lâi kóng sī chi̍t-chióng chin hó ê hiān-siōng. Kiám-chió lâng kap lâng ê chiap-chhiok, an-ne “Bú-hàn hì-iām” boeh òe -hō͘ kî-thaⁿ ê lâng kā thòaⁿ-khui--lâi ê ki-hōe tō ē kiám chin-chē. Te̍k-pia̍t sī kòa chhùi-am! Pó-hō͘ ka-kī bē hō͘ pēⁿ-to̍k siong-hāi, chhù-lāi chhin-lâng ê an-choân-sèng mā lóng ē thê-koân. Koh ē-tàng chiàu-kò͘ tio̍h sin-khu-piⁿ ê tông-sū kap pêng-iú. Bē hō͘ sin-khu-piⁿ ê lâng kiaⁿ-hiâⁿ. In-ūi chit-chiah pēⁿ-to̍k chiâⁿ káu-koài, hông òe--tio̍h ê thâu kúi-kang lóng bô siàⁿ-mih pēⁿ-chèng, bē ū bô sóng-khoài ê kám -kak. M̄-koh òe hō͘ chiu-ûi ê lâng kap thòaⁿ-khui ê lêng-le̍k sī chiâⁿ-kiông. Tī Tâi oân chit-sî tú-tn̄g choân-kok kok-bîn tùi e̍k-chêng ê kài-sim lóng khe̍ⁿh-kah pah- lí-hn̄g khì ah. Chiah ē hō͘ chit chiah “Eng-kok piàn-ī pīⁿ-to̍k-chu” ū ki-hōe kā Tâi-oân bú-chi̍t-ē kiông-beh khōng-kha-khiau!Chit-má chèng-hú ū khì kiaⁿ--tio̍h! Mā khai-sí kín-tiuⁿ ah, liām-sî-chek-khek, chi̍t-kang-niâ chi̍t-kōaⁿ ná bah-chàng ê kok-chiòng chèng-chhek, hong-hoat, hān-chè, lóng piàⁿ-piàⁿ--chhut-lâi. Liân it ti̍t m̄-goān-chò ê “phó͘-thai” mā  chiām-chiām ū teh chò ah. Sui-bóng kóng ū chi̍t-kóa lâng khah khi-khiau siūⁿ-khang siūⁿ-phāng kā chèng-hú ê chèng-chhek giâ ngē-ko. M̄-koh 99% ê lâng lóng chin tì-kak, mā chin phòe-ha̍p. Tak-ê sio-kēng chò-hóe phah-piàⁿ. Tōa-siaⁿ hiòng sè-kài hoah-siaⁿ! Hō͘ Tâi oân saⁿ lé pài, Tâi oân ē koh sī chi̍t ê “Hông-e̍k bô͘ hoān seng.”

Tâi-bûn-hē ê Ha̍k-seng Bē-hiáu Kóng Tâi-gíBûn, lio̍k-im/ Chiúⁿ Ji̍t-êngLí kám bat thiaⁿ-kòe Eng-bûn-hē ê ha̍k-seng bē-hiáu kóng Eng-gí?Lí kám bat thiaⁿ-kòe Ji̍t-bûn-hē ê ha̍k-seng bē-hiáu kóng Ji̍t-gí?Lí kám bat thiaⁿ-kòe Hôa-bûn-hē ê ha̍k-seng bē-hiáu kóng Hôa-gí?Sī án-chóaⁿ Tâi-bûn-hē ê ha̍k-seng bē-hiáu kóng Tâi-gí soah khòaⁿ-chò sī tong-jiân?M̄-nā Tâi-gí, tī Tâi-oân só͘-ū ê pún-thó͘-gí lóng ū chit khoán koài hiān-siōng. M̄-koh góa bē chek-pī chiah-ê ha̍k-seng, in mā-sī siū-hāi-chiá. 70 tang lâi gōa-lâi chèng-koân chi̍t hong-bīn kiông-chè iōng Hôa-gí chhú-tāi Tâi-oân pún-thó͘-gí, chi̍t hong-bīn thún-ta̍h, kā pún-thó͘-gí piàn-chò bô chúi-chún, bô lō͘-iōng ê gí-giân. Hō͘ Tâi-oân-lâng mā khòaⁿ bē khí ka-tī ê bó-gí. Só͘-í ha̍k-seng beh kóng bó-gí tō ài kòe 3 koan, bó-gí ì-sek, bó-gí lêng-le̍k, kóng bó-gí ê ióng-khì.Án-chóaⁿ kóng ài kòe 3 koan? Chit-má chin chē tōa-lâng to bô ì-sek--ah, ha̍k-seng beh ná ū bó-gí ì-sek? Ū-sî ha̍k-seng siūⁿ-beh o̍h, ka-tiúⁿ tian-tò bô ài hō͘ in kóng. Só͘-í ē-tàng lâi o̍h bó-gí í-keng bô kan-tan. Che sī tē-it koan. Chiū-sǹg ū ì-sek, m̄-koh nā bô ki-iân o̍h-tio̍h bó-gí, mā sī bē-hiáu kóng. In í-keng chhò-kòe gí-giân n̂g-kim kî, ài lēng-gōa khai sî-kan chiah o̍h ū. In kám goān-ì ke khai sî-kan o̍h? Sò͘-í bó-gí lêng-le̍k sī tē-jī koan. Koh lâi, bó-gí bô phó͘-phiàn chi-hā, ha̍k-seng ê tông-chhâi lóng koàn-sì Hôa-gí, bó-gí koh hông boah-o͘ chò bô chúi-chún, sò͘-í ha̍k-seng kiaⁿ lâng chhiò. Chiū-sǹg ē-hiáu bó-gí, beh kóng ē kap lâng bô-kâng. Kian-chhî kóng, ài ū chi̍t kóa ióng-khì. Che tō-sī tē saⁿ koan.M̄-koh kì-jiân tha̍k kàu tāi-ha̍k, í-keng sī ko-téng kàu-io̍k. Ha̍k-seng eng-kai ài ē-hiáu siūⁿ. Bó-gí iân-sio̍k cho̍k-kûn ê sèⁿ-miā, lāi-té ū thoân-sêng, ū tì-hūi, ū kám-chêng, ū chek-jīm, ū iu-sè. Sī in-ūi cho-siū put-kong put-gī ê táⁿ-ap, hông u-miâ-hòa. Lán nā pàng hō͘ bó-gí bia̍t-bông, tú-hó hoán-èng lán liân kong-gī-sim to bô--khì.Só͘-í Tâi-bûn hē-só͘ ê ha̍k-seng ài ū kiù-oa̍h bó-gí ê sú-bēng-kám, bián kiaⁿ khùn-lân. Sū-si̍t tī ka-tī ê thó͘-tē o̍h bó-gí bô khùn-lân, jīm-hô chi̍t ê kap lí kóng Tâi-gí ê lâng lóng sī lí bián-hùi ê lāu-su. Lí mā ē-tàng chú-tōng kap lâng kóng, cheng-ka hō͘-siōng liān-si̍p ê ki-hōe, mài kiaⁿ pháiⁿ-sè. Chi̍t hong-bīn o̍h Lô-má-jī, ē-hiáu Lô-má-jī ha̍k-sip Tâi-gí ê sok-tō͘ ē khah kín, tha̍k-im ē khah chún. Koh ē thê-seng siá-chok lêng-le̍k, í-ki̍p phah hó āu-sio̍k ha̍k-sip kî-tha gí-giân ê ki-chhó͘.Bián kiaⁿ jīn-chèng khó-chhì, chham-ka khó-chhì chai-iáⁿ pó͘-kiông khah jio̍k ê pō͘-hūn. Án-ne pit-gia̍p chêng thong-kòe C1 ko-kip, sīm-chì C2 choan-gia̍p kip choa̍t tùi bô būn-tê. Lí chiah sī chiàⁿ-káng ê Tâi-bûn hē-só͘ ê ha̍k-seng.

Tâi-oân-ha̍k ê Kak-chhíⁿChū kū-nî o̍h Pe̍h-ōe-jī khai-sí, góa tō tùi chham Tâi-oân iú-koan ê sū-bu̍t sán-seng chiok-tōa ê hèng-chhù. Chit-pái ē-sái siōng Tâi-oân-ha̍k ê khò, góa sī chin kín-tiuⁿ koh kî-thāi. Kín-tiuⁿ ê sī kiaⁿ lāu-su hoat-hiān góa tùi ka-kī seng-oa̍h chi̍t-sì-lâng ê chit-phiàn thó͘-tē ê bû-ti. Kî-thāi ê sī ǹg-bāng ka-kī tī khò-têng tang-tiong tùi Tâi-oân ū chìn-chi̍t-pō͘ ê jīn-bat. Khò-têng lóng-chóng 6-pái, siat-kè kah chin to-goân. Hun-pia̍t ū Tâi-gí im-ga̍k koa-iâu, Tâi-oân le̍k-sú kap Tâi-oân i-ha̍k. Múi chi̍t-ê lāu-su chhùi--ni̍h ê Tâi-oân ha̍k, lóng hō͘ góa siōng kah bô siūⁿ-beh hā-khò, mā tùi Tâi-oân chit-phiàn thó͘-tē ke khah se̍k-sāi.Khò-têng tiong lāu-su it-ti̍t tàn būn-tê hō͘ gún su-khó. M̄-chai kám-sī chū sè-hàn lóng hông kàu-io̍k siōng-khò ài an-chēng, tiām-tiām--á thiaⁿ lāu-su kóng tō hó. Só͘-í í-keng sit-khì su-khó ê lêng-le̍k. Lāu-su mn̄g ê būn-tê lóng hō͘ góa tiû-tû chin kú, mā m̄-chai beh án-chóaⁿ hôe-tap. Lāu-su chin kám-khài, kóng-tio̍h chin-chē lâng lóng teh him-siān pa̍t ê kok-gōa, it-ti̍t chiap-siū sin ê sū-bu̍t. Soa bē kì-ti̍t lâi liáu-kái, pó-sioh chhiâⁿ-ióng lán tōa-hàn ê chit-phiàn thó͘-tē. Chim-chiok kā siūⁿ --khí-lâi, góa chū-lâi mā lóng sī leh him-siān kok-gōa ê seng-oa̍h, oân-choân bô iàu-ì Tâi-oân ê tāi-chì. Siūⁿ--khí-lâi chin kiàn-siàu. Tâi-oân chit phiàn thó͘-tē ê le̍k-sú su-iàu tāi-ke khì jīn-bat. Te̍k-pia̍t sī Tâi-oân bó-gí ê pó-chûn, koh ka su-iàu lán tāi-ke tâng-chê phah-piàⁿ.Tī o̍h Pe̍h-ōe-jī chìn-chêng, tō sǹg kóng tha̍k-chheh ê sî ū tha̍k kòe chi̍t-kóa Tâi-oân le̍k-sú, kàu-taⁿ mā bē-kì-tit chha-put-to--ah. Kìⁿ-pái thiaⁿ lâng kóng tio̍h Hô-lân-lâng, Ji̍t-pún-lâng kā lán si̍t-bîn ê sî hoat-seng ê tāi-chì, á-sī kóng tio̍h 228 sū-kiāⁿ ê sî-chūn, góa chí-ū tiām-tiām--á thiaⁿ ê hūn. In-ūi lóng m̄-chai hit-tong-sî hoat-seng siáⁿ-mih tāi-chì. O̍h Pe̍h-ōe-jī liáu-āu chiah kek-hoat siūⁿ beh liáu-kái Tâi-oân le̍k-sú ê tōng-ki, mā chiah liáu-kái pó-chûn Tâi-oân bó-gí ê tiōng-iàu-sèng. Góa beh tòe lāu-su ê kha-jiah, tī sòa--lo̍h-lâi ê ji̍t-chí, ūi tèng-kin Tâi-oân bó-gí phah-piàⁿ.

Hoaⁿ Hí Chò Gī-KangThè-hiu chìn-chêng, in-ūi chit-bū ê koan-hē, se̍k-sāi chò chúi-tiān ê thâu-ke. Góa tiāⁿ-tiāⁿ pài-thok i lâi ha̍k-hāu siu-lí chúi-tiān. I lóng chò kah chin sù-sī, siu-hùi mā chiâⁿ ha̍p-lí. I tiāⁿ-tiāⁿ kóng khí i chhōa ha̍k-seng khì chò chúi-tiān gī-kang ê tāi-chì hō͘ góa thiaⁿ. Góa kám-kak che sī chiâⁿ ū ì-gī ê tāi-chì. Só͘-í tio̍h kā i kóng ū sî-kan ê sî, góa mā beh chham-ka. Jî-chhiáⁿ mā khì siōng i tī Siā-tāi khui ê chúi-tiān-pan.Téng lé-pài, góa chóng-sǹg ū ki-hōe khì chò chúi-tiān gī-kang. Hôa-san Ki-kim-hōe pài-thok lāu-su chhōa gī-kang khì chi̍t-ê a-pô ê chhù. Seng thè i chéng-lí tiān-sòaⁿ kah khai-koan. Chit-ê a-pô chiâⁿ khó-liân, sin-thé bô hó koh hêng-tōng put-piān. Chhù-lāi móa sì-kè lóng-sī bô-lō͘-iōng ê mi̍h-kiāⁿ. M̄-koh lóng bô lâng kā i tàu piàⁿ-sàu. Góa it-tī siūⁿ-kóng i ê hāu-seⁿ cha-bó͘-kiáⁿ sī án-chóaⁿ lóng bô lâi kā i koan-sim chi̍t-ē? Góa chin siūⁿ-beh thè i kā chhù-lāi khoán-khoán leh. M̄-koh kî-tha ê lâng kā góa kóng che hō͘ Hôa-san khì chhù-lí tō hó. Lán bē-sài koán siuⁿ-chē. Tō án-ne, goán peh ê lâng iōng chi̍t-kang ê sî-kan. Chiong a-pô chhù-lāi ê tiān-sòaⁿ têng giú hō͘ hó, koh kā thô͘-kha iōng âng-mo͘-tô͘ boah hō͘ pêⁿ.Lāu-su kóng siā-hōe siōng koh ū chin-chē khó-liân ê lâng. Lán tāi-ke ū chîⁿ chhut chîⁿ, ū la̍t chhut la̍t. Hi-bāng ē-tàng kái-siān in ê seng-oa̍h phín-chit. Góa khòaⁿ-tio̍h tāi-ke gī-kang sui-jiân chò kah tōa-lia̍p kōaⁿ sè-lia̍p kōaⁿ, m̄-koh in lóng chò kah chiâⁿ hoaⁿ-hí. Góa chin khim-phòe lāu-su hām gī-kang ê cheng-sîn, koat-tēng beh tòe-tio̍h in ê kha-pō͘, pang-chō͘ ū su-iàu ê lâng. Mā hi-bāng ū koh kha chē lâng lóng ē-tàng lâi tàu-tīn chò kong-ek.

Áu-chih Àm-bé

Beh ài--ê Khah-chē, Su-iàu--ê Bô-chēTī 2019 nî-té kàu chit-chūn, Tiong-kok Bú-hàn hì-iām òe-sòe kah kui sè-kài, ē-sái kóng sī chi̍t kiāⁿ sè-kí tōa chai-lān. Chit-sî siōng ē-tàng khòaⁿ-chhut sè-kài kok-kok ê bûn-hòa kah bîn-cho̍k-sèng. Tiong-kok chèng-khoân o͘-siuⁿ kah khi-phiàn ê pún-chit, kā pēⁿ-to̍k òe kah choân sè-kài. Italia lo̍k-koan, jia̍t-chêng ê La-teng bîn-cho̍k, siang-chhiú lám-phō Tiong-kok-lâng ê lī-ek, chō-sêng chit-pái sí-siong chhám-tiōng. Sè-kài bîn-cho̍k tōa iông-ha̍p ê Bí-kok, piàn-chiâⁿ sī òe-tio̍h pēⁿ-to̍k lâng-sò͘ siōng-chē ê kok-ka. Tian-tò sī lán Tâi-oân, sè-kài ê ko͘-jî, phō-tio̍h “pháiⁿ-miā-kiáⁿ bô pi-siong ê khoân-lī”, chū-li̍p chū-kiông, chiâⁿ-chò chit-pái Bú-hàn hì-iām hông-e̍k siōng jió-toh ê kok-ka.Sui-jiân, Tâi-oân tī chit-pái Bú-hàn hì-iām lāi-té, sǹg-sī “in-hō tit-hok”. M̄-koh tī hông-e̍k kî-kan, soah khòaⁿ-chhut jîn-sèng tiong siōng chhim-tîm ê chi̍t bīn, che tàu-tésī hó sī pháiⁿ, sī siān sī ok, tō chin oh tih kā chhui-chhiâu kah phêng-phòaⁿ. Góa tī  chia chiū góa khòaⁿ-tio̍h ê hiān-siōng, tō-sī “beh ài--ê khah-chē, su-iàu--ê bô chē” , the̍h--chhut-lâi chham ta̍k-ke saⁿ-kap thó-lūn.Tāi-seng, kóng-tio̍h pâi-tūi chhiúⁿ ōe-seng-chóa. Kóng--khí-lâi si̍t-chāi hàm-kó͘, bêng-bêng Tâi-oân ê kang-tiûⁿ tō bô thêng-khùn, ōe-seng-chóa koh sī lóng Tâi-oân ka-kī seng-sán--ê, ná tio̍h chhiúⁿ? Nā-chún beh chhiúⁿ, eng-kai chhiúⁿ chia̍h ê mi̍h-kiāⁿ chiah-tio̍h. In-ūi Tâi-oân ê niû-si̍t, ka-kī chèng-choh seng-sán--ê chiàm bô gō͘ siâⁿ. Bo̍k-koài So͘ Cheng-chhiong īⁿ-tiúⁿ, ē iōng “góa kan-na chi̍t-ê kha-chhng” lâi kóng-kò, ho͘-io̍k ta̍k-ke mài koh chhiúⁿ ōe-seng-chóa. Che sī chi̍t-chióng bô an-choân-kám ê sim-lí. Sǹg-sī “beh ài--ê khah-chē, su-iàu--ê bô chē”, chit-chióng bô chèng-siông ê sim-thài.Koh lâi, ōaⁿ kóng pâi-tūi bé chhùi-am. Bêng-bêng chhù--lí tō iáu ū, tō-sī ài kah lâng pâi-tūi bé kah tio̍h chiah ē an-sim. Che mā-sī “beh ài--ê khah-chē, su-iàu--ê bô chē” ê sim-lí. Chin-chē lâng tō-sī chīn it-chhè ê le̍k-liōng, iōng só͘-ū siūⁿ ē-tio̍h ê hong-hoat lâi ta̍t-kàu sim-goān. Chhùi-am ê phòe-gia̍h sī in ka-kī ê, pâi-tūi ê sî-kan mā-sī in ka-kī ê. Gōa-lâng si̍t-chāi chin oh tih lūn-toàn in ê sī-hui hó-pháiⁿ.Kóng-tio̍h góa ka-kī, phó͘-thong-sî goán kiáⁿ ē bé chi̍t a̍p chhùi-am khǹg-tī chhù--lí. Chit-pái e̍k-chêng khai-sí, ta̍k-ke lóng leh pâi-tūi chhiúⁿ chhùi-am ê sî, góa tō tòe lâng hiáng-èng “góa ē-sái, lí seng bé”. Tán kàu chèng-hú khai-sí phòe-kip chhùi-am ê sî, góa kah thài-thài ê sin-hūn-chèng hō-bé lóng-sī khia-hō, tō soán-te̍k pài-gō͘ khì bé. Seng chhâ khòaⁿ tó chi̍t keng io̍h-kio̍k iáu-ū chhùi-am, lóng bián pâi-tūi. Ū chi̍t pái, pài-gō͘ bē-kì-tit bé, kái-chò lé-pài, chin-chiàⁿ ài pâi-tūi. Góa tō koh ōaⁿ pài-it bé, Ti̍t-ti̍t kàu taⁿ, m̄-bián chhâ mā m̄-bián pâi-tūi, sù-sī koh hong-piān. Chit-chióng pâi-tūi chhiúⁿ mi̍h-kiāⁿ ê hiān-siōng, bô khan-liân tio̍h tō-tek būn-tê, sī sûi-lâng ê soán-te̍k kah kè-ta̍t-koan ê bô-kâng niā-niā. M̄-koh tùi siā-hōe ê an-tēng ū tōa-tōa ê éng-hióng, bē-sái bô chim-chiok lih.

“Chhiâ-kek” Ê Jîn-seng Su-î        “Chhiâ-kek” jîn-seng sī chi̍t-khoán kap kòe-óng oân-choân bô-kâng ê su-î. Chí-iàu lí ū té-tì-kāu ê tì-sek, châi-hôa ia̍h-sī ki-lêng, “Chhiâ-kek” ê su-î ē tu̍t-phòa thoân-thóng ê jîn-seng kui-ōe. Ún-chún iōng bô sok-pa̍k ê su-khó kek-hoat chū-sin ê lêng-le̍k, hō͘ seng-oa̍h tah-kīn chin-chiàⁿ ê ka-kī, tit-tio̍h sèⁿ-miā ê sêng-chiū-kám oa̍h-chhut cheng-chhái mā si̍t-hiān chū-iû ê jîn-seng.

Phòng-hong Chúi-keŪ chi̍t-tùi chúi-ke pē-á-kiáⁿ tòa-tī âm-khang lāi, m̄-bat chhut-ji̍p lāi-gōa.Ū chi̍t-kang, chit-chiah siàu-liân chúi-ke chiâⁿ hò͘ⁿ-hiân, i thiàu-chhut âm-khang, sì-kè thàm-hiám se̍h chhân-iûⁿ, bô-ì-tiong, tú-tio̍h chi̍t-chiah chúi-gû, i iā kiaⁿ iā hoaⁿ-hí, kóaⁿ-kín cháu tńg-khì âm-khang lāi, pò-kò i thau-cháu chhut-khì khòaⁿ-tio̍h ê hi-kî:" Ó͘! chi̍t-chiah tōng-bu̍t ū-kàu tōa, chha chi̍t-tiám-á tō hō͘ i ta̍h--sí! "" Lōa-tōa? kám-ū lín-pē chiah tōa. " lāu chúi-ke-kó͘ tián ui-hong." Iáu koh-khah tōa. "" Kám-ū pí án-ne koh-khah tōa. " lāu chúi-ke-kó͘ tèⁿ-la̍t hêng-kong." Iáu koh-khah tōa. "" Kám-ū pí án-ne koh-khah tōa. " lāu chúi-ke-kó͘ kè-siok tèⁿ-la̍t hêng-kong." A-pah, mài koh tèⁿ-la̍t hêng-kong--lah! lí ê pak-tó͘ ē phòa--khì--lah! "Lāu chúi-ke-kó͘ kè-siok tèⁿ-la̍t hêng-kong, hiông-hiông chi̍t-siaⁿ " Piáng", phòng-hong chúi-ke, pak-tó͘ chin-chiàⁿ phóa--khì.※Gū-ì: M̄-siauh-hiauⁿh, bî-sè ê lâng, iā-káⁿ tián châi-lêng kap tōa-jîn-bu̍t pí, chin-chiàⁿ " chū put liōng le̍k "

Lí Kám-Bat Sîn-Keng Jīn-Ti-Chèng?   “Gún bó͘ chòe-kīn m̄-chai án-chóaⁿ chhiâng-chāi lóng kóng chi̍t-kóa bô-iáⁿ-bô-chiah ê tāi-chì. Nā-bô tō-sī tăⁿ chiah sàu kòe thô͘-kha, i koh sûi bē-kì koh-beh sàu chi̍t-pái. Mā sù-siông bē-kì-tit mi̍h-kiāⁿ khǹg khì tó-ūi, chiâⁿ bô-thâu-sîn. Góa nā-sī kóng--i nn̄g-kù--ah tō bô hoan-hí, sèng-tē sûi giâ--khí-lâi.”“Gún lāu-pē chū sit-tì kàu-taⁿ ì-keng 8 tang, tiāⁿ-tiāⁿ hoe beh tńg-khì chhù. Chia tō-sī in tau, sī-beh tńg-khì tó-ūi? M̄-koán án-chóaⁿ kā kóng lóng kóng bē chhun-chhia. Chit-má àm-sî leh khùn ài hâ jiō-chū-á. Liân cheng-sîn chōng-thài mā chhut-hiān hàm-siūⁿ, hoàn-kak. Seng-oa̍h lóng su-iàu lâng tîⁿ-tòe, ū kàu thiám.”Ì-siōng sī sin-piⁿ ê pêng-iú bô-ta-ôa leh kóng in tú--tio̍h ê chōng-hòng. Siong-sìn tī Tâi-oân chit-ê “Ko-lêng siā-hōe” chia ê siaⁿ-im ta̍k-ke eng-kai bē chheⁿ-hūn, mā bat tn̄g--kòe. Ì 2018 nî 12 goe̍h té lōe-chèng-pō͘ jîn-kháu thóng-kè chu-liāu, Tâi-oân sit-tì jîn-kháu lóng-chóng 282,363 lâng, chiàm choân-kok chóng jîn-kháu 1.20 %. Ia̍h tō-sī Tâi-oân múi 84 ê lâng piān ū 1 ê sī sit-tì-chiá. Ko͘-kè nā-kàu 2050 nî sit-tì-chèng jîn-kháu ē chēng-ka kàu 83 bān lâng. Khó-kiàn sit-tì-chèng tùi Tâi-oân éng-hióng ê chân-bīn chiâⁿ-tōa. Jî-chhiáⁿ sit-tì-chiá ū 9 siâⁿ í-siōng sī tòa tī siā-khu lāi. M̄-koh hiān-chhú-sî Tâi-oân bîn-chiòng iáu chin-chē lâng tùi sit-tì-chèng ê jīn-bat bô kài chheng-chhó, tì-sú tùi sit-tì-chèng sán-seng kiaⁿ-hiâⁿ, gō͘-kái kap phian-kiàn. Chō-sêng iân-gō͘ chiū-i kap i-liâu chu-goân m̄-chai beh án-chóaⁿ sin-chhéng hia̍p-chō͘.Ūi-tio̍h beh khì-tû sit-tì-chèng hū-bīn ê phiau-chhiam kap pêng-kè, tī 2013 nî Bí-kok cheng-sîn i-ha̍k-hōe í-keng kā “Sit-tì-chèng” kái-miâ ûi “Sîn-keng jīn-ti-chèng”, tō-sī beh hō͘ khah-chē lâng liáu-kái sit-tì-chèng ê chèng-thâu, thê-seng choân-kiû bîn-chiòng tùi “Sit-tì-chèng” chèng-khah ê jīn-bat. Pang-chàn siā-hōe, hoān-chiá kap ka-sio̍k goān-ì iōng chek-ke̍k kap iú-siān ê thāi-tō͘ lâi bīn-tùi “Lāu” chit-ê khò-tê só͘ ín-khí ê thiau-chiàn.

Pún-chiâⁿ góa chí-sī tan-sûn siūⁿ beh pôe-ióng siá Tâi-gí-bûn ê iù-íⁿ, kiat-kó sòa hō͘ góa chí-tō ê tē-3 ê ha̍k-seng ê kò͘-sū kám-tōng--tio̍h.Góa chí-tō ê chit ê ha̍k-seng sī chi̍t ê kian-kiông ê cha-bó͘-gín-á. Sī án-chóaⁿ kóng neh? In-ūi góa kā kóng, “Beh siá Tâi-gí si chìn-chêng, ài siūⁿ chi̍t ê chú-tê. Mā ài ū it-tēng ê lōe-liông.” I tō siá kóng, i ê A-pah sī chò kang--ê. Thàu-chá bô-êng kàu àm. Ah i ê A-bú chò in A-pah ê chō͘-lí, tō-sī it-ti̍t chiap khang-khòe chò. Ū sî A-chek mā ē kap A-pah khì chih-chiap chi̍t kóa sit-thâu, ke thàn kóa chîⁿ.It-poaⁿ lâi kóng, tī khùn-khó͘ tiong tōa-hàn ê gín-á ē khah bat tāi-chì. I seⁿ-chò o͘-tiⁿ á o͘-tiⁿ, chò tāi-chì jīn-chin koh téng-chin. Sī chit ê ē-tàng hō͘ lāu-su o-ló ê gín-á. I koh kóng in tau sī A-má teh chú-pn̄g hō͘ in chia̍h. I lóng khòaⁿ chāi gán-lāi. Sī-tōa-lâng bô-êng chhih-chhih, tō-sī beh hō͘ in kòe koh khah hó ê seng-oa̍h.I kóng i ē jīn-chin tha̍k-chheh. Tōa-hàn í-āu beh chhōe chi̍t-ê hó thâu-lō͘ lâi pò-tap pē-bú. Chò chi̍t ê lāu-su, thiaⁿ ha̍k-seng án-ne kóng, si̍t-chāi ū-kàu kám-tōng--ê.Góa tō-sī khoàn tio̍h i tùi Tiâ-gí ū hèng-chhù, chiah siūⁿ kóng beh pôe-ióng i ê hèng-chhù, siūⁿ bōe kàu, soah thiaⁿ-tio̍h chi̍t ê hō͘ lâng kám-sim ê kò͘-sū. Lāu-su ǹg-bāng lí ē-tàng kè-sio̍k phah-piàⁿ, tī lí ê bú-tâi téng ū ka-tī ê sêng-chiū. Ka-iû!

Tâi-oân-lâng chò Ji̍t-pún-peng ê sió-kò͘-sūSî-tāi lî lán jú-lâi jú-hn̄g, kì-tî jú-lâi jú hâm-hô͘, che-sī hoat-seng tī 1941 nî kàu 1945 nî, Thài-pêng-iûⁿ chiàn-cheng ê kò͘-sū. Góa tī 1959 nî chiah chhut-sì, Thài-pêng-iûⁿ chiàn-cheng góa bô chhin ba̍k-chiu khòaⁿ--kìⁿ. Ē-bīn chit-ê sió kò͘-sū, sī góa ūi-tio̍h beh liáu-kái tîm-nî ê óng-sū, mn̄g góa ê lāu-bó kah chek-peh a-chek, tùi in ê kháu-tiong só͘ thiaⁿ--tio̍h ê chi̍t-tiám-tiám-á kòe-khì. Góa ê thài-chó͘ tī Chheng-kok sî-tāi, sī Ko-hiông Lō͘-tek Tōa-siā-chng ê tōa tē-chú, tòa tī goán chó͘-chhù hū-kīn ê ki-bîn, lóng-sī goán thài-chó͘ thn̂g-thòaⁿ lo̍h-lâi ê āu-tāi. Kó͘-chá kui-ê Tōa-siā chng ū chi̍t-pòaⁿ í-siōng lóng sèⁿ So͘. Góa tha̍k kok-sió ê sî, góa ê bó-hāu Tōa-siā Kok-sió ū chi̍t-pòaⁿ í-siōng ê ha̍k-seng lóng sèⁿ So͘.Kin-á-ji̍t góa beh kóng ê kò͘-sū, chú-kak sī góa ê chek-peh hiaⁿ-ko So͘, Chio̍h Hó͘. I tāi-iok tī 1924 nî chhut-sì. Tāi-iok ke góa 35 hòe. In-ūi kó͘-chá lâng lóng seⁿ chiok-chē gín-á, tì-sú chē-hòe-lâng ū khó-lêng ài kiò kiám ka-tī hòe-sò͘ ê gín-á a-chek a̍h-sī a-kū. Góa ê chek-peh hiaⁿ-ko So͘, Chio̍h Hó͘, tāi-iok tī 1944 nî i 20 hòe ê sî, hō͘ Ji̍t-pún chèng-hú tiāu khì Lâm-iûⁿ chò kun-hu. Hit-sî i í-keng chhōa-bó͘, góa ê chek-peh hiaⁿ-só í-keng ū-sin. So͘, Chio̍h Hó͘ kah góa kāng chi̍t-ê thài-chó͘, in hit pâng ū gō͘-ê hiaⁿ-tī, Chio̍h Liông, Chio̍h Hōaⁿ, Chio̍h Hó͘, Chio̍h Chéⁿ, Chio̍h Chhoan. So͘, Chio̍h Hó͘ pâi-hâng tē-saⁿ. In lēng-gōa sì-ê hiaⁿ-tī-á góa lóng bat khòaⁿ--kòe, to̍k-to̍k m̄-bat góa ê lēng-gōa chi̍t-ê chek-peh hiaⁿ-ko So͘, Chio̍h Hó͘. Góa bat mn̄g góa ê lāu-bó, góa ê chek-peh hiaⁿ-só Chhang--a, i ná-ē bô ang. A-bú kóng, “Chio̍h Hó͘--ā sí tī Lâm-iûⁿ.” Góa thiaⁿ liáu chin sim sng.1945 nî Thài-pêng-iûⁿ chiàn-cheng kiat-sok. Ji̍t-pún chiàn-pāi. Chi̍t-phoe koh chi̍t-phoe ê Tâi-oân peng hō͘ tōa-chûn chài-ji̍p káng-kháu. Chi̍t-phoe koh chi̍t-phoe ê chhin-lâng khì káng-kháu tán-thāi, phàn-bōng chhin-lâng kóaⁿ-kín ji̍p-káng. Ū lâng hoaⁿ-hí ū lâng pi. Keng-kòe chi̍t-pái koh chi̍t-pái ê tán-thāi, góa ê chek-peh hiaⁿ-só lóng tán bô i su-su-liām-liām ê ài-jîn. Thiaⁿ kóng chòe-āu chi̍t-pang chûn beh tńg--lâi ah, tióng-pòe kā chek-peh hiaⁿ-só kóng, “Lí tiàm chhù-lāi tán goán ê hó siau-sit.” Put-an ê sim-chêng tī chhin-lâng ê pak-lāi ká-kún. Tit-tio̍h ê kiat-kó chûn khì lâng khang. Chhin-lâng lâu ba̍k-sái phâng tio̍h So͘, Chio̍h Hó͘ ê ûi-bu̍t, ta̍h-tio̍h tîm-tāng ê kha-pō͘ kā So͘, Chio̍h Hó͘ kóng, “Chio̍h Hó͘--à lí í-keng tńg--lâi Tâi-oân ah. Chio̍h Hó--à lí í-keng kàu chhù ah.” Chit-sî góa ê chek-peh hiaⁿ-só, kūi tī thiaⁿ-thâu ê tiâⁿ-táu ba̍k-sái sì-lâm-sûi. Kiò thiⁿ thiⁿ bē ìn, kiò tē tē bô siaⁿ. Chi̍t-chūn koh chi̍t-chūn ê khàu-siaⁿ, chhin-chhiūⁿ chúi-chhiâng tùi soaⁿ-téng lâu--lo̍h-lâi ê hoah-hiu siaⁿ, chhin-chhiūⁿ chhun-lûi pìn-piàng-kiò khióng-pò͘ ê koài-siaⁿ. Chio̍h Hó͘--à, Chio̍h Hó͘--à, lí ná-ē hiah-nī hiau-hēng chò lí khì, pàng góa ko͘-toaⁿ chi̍t-lâng? Lí ê chhin-seⁿ kiáⁿ iáu-bōe khòaⁿ-tio̍h lí, lí jím-sim pàng goán bó-á-kiáⁿ chò lí khì. Lí ná-ē......? Kàu chia góa í-keng siá bē lo̍h--khì ah. Kám kóng che tio̍h-sī jîn-seng? Che-sī chi̍t-tōaⁿ jîn-kan ê pi-kio̍k. Lī hiān-chhú-sî í-keng 75 nî kú ê tîm-nî óng-sū. Chio̍h Hó͘ hiaⁿ lí hó-hó an-hioh. Lí ê āu-tāi kòe-liáu chin hó.

É-káu--ê chia̍h n̂g-liân iú-kháu lân-giânKó͘-chá ê sî ū chi̍t-ê lâng, lâng lóng kiò i pe̍h-chha̍t Chhit--à, in-uī i chiâⁿ gâu kóng pe̍h-chha̍t. Ū-chi̍t-kang pe̍h-chha̍t Chhit--à lâi kàu biō--nih beh pài-pài, tō ū chi̍t-ê sìn-tô͘ kóng, “Pe̍h-chha̍t Chhit--à, pe̍h-chha̍t Chhit--à, lí hiah-nī gâu kóng pe̍h-chha̍t, êng-êng m̄-tō kóng chi̍t-ê pe̍h-chha̍t lâi phīⁿ-phang leh.” Pe̍h-chha̍t Chhit--à ìn kóng, “Góa kin-á-ji̍t bô sî-kan thang tī-chia kah lín phah-la-liâng. Góa beh kiû sîn-bêng hō͘ góa thàn tōa-chîⁿ. Keh-piah chng-thâu ê So͘ goân-gōe beh khui chîⁿ-chng. Thiaⁿ kóng lī-sek ū 10 hun lī, jî-chhiáⁿ lī-sek koh niá tāi-seng! Góa pài liáu sûi beh khì lông-hōe kā só͘-ū ê chîⁿ lóng niá--chhut-lâi, kià tiàm So͘ goân-gōe ê chîⁿ-chng.”Biō--nih ê sìn-tô͘ thiaⁿ kah sìn-sìn-sìn, tō kóaⁿ-kín kā sîn-bêng kám-siā. Só͘-ū ê lâng pài-liáu kóaⁿ-kín khì lông-hōe kā só͘-ū ê chîⁿ niá--chhut-lâi. The̍h-khì So͘ goân-gōe ê chîⁿ-chng kià, So͘ goân-gōe chiàu iok-sok seng hù 10 hun lī hō͘ kià-chîⁿ ê lâng. Tāi-ke thiòng kah sai-bóe kiông-beh poe chiūⁿ-thiⁿ, koh o-ló pe̍h-chha̍t Chhit-à kèng-jiân bē kóng pe̍h-chha̍t. Sî-kan teh kòe chin-kín. Chi̍t-kò-goe̍h kàu ah, tāi-ke hoaⁿ-hoaⁿ-hí-hí e-e-kheh-kheh, lâi-kàu So͘ goân-gōe ê chîⁿ-chng beh niá lī-sek ê sî. Chi̍t-khòaⁿ iā-pô teh pān hí-sū, tō chai-iáⁿ hō͘ pe̍h-chha̍t Chhit--à phiàn--khì ah. So͘ goân-gōe í-keng kha-té boah-iû cháu kah lī-bóe-chhi. Sìn-chiòng sún-sit chiâⁿ chhám-tiōng só͘-ū ê lâng chiâⁿ m̄ kam-goān, chio-chio leh tō khì chhōe pe̍h-chha̍t Chhit--à lí-lūn.Pe̍h-chha̍t Chhit--à khòaⁿ-tio̍h mn̂g-kháu-tiâⁿ chiâⁿ nāu-jia̍t, tāi-ke khì-chhoa̍h-chhoa̍h bīn-á âng-kì-kì beh chhōe i sǹg-siàu. Pe̍h-chha̍t Chhit--à tō khui-chhùi kóng, “Tāi-ke chiâⁿ hán-kiâⁿ, chi̍t-kò-goe̍h chêng góa tī biō--nih pài-pài ê sî, lín m̄-sī kiò góa kóng chi̍t-ê pe̍h-chha̍t hō͘ lín phīⁿ-phang chi̍t-ē? Sī m̄-sī thiaⁿ-liáu bô kòe-giàn, koh siūⁿ beh lâi kiò góa kóng pe̍h-chha̍t hō͘ lín thiaⁿ?” Tāi-ke thiaⁿ kah tōa-chhùi khui-khui, bô ōe thang ìn, m̄-káⁿ kiò i pôe. Tō bih-chhiu chàm-kha tǹg-tê tńg-khì ka-tī ê chhù.

Gí-giân Ì-sek Ài Kiàn-li̍pBô-tāi-bô-chì in-ūi Bú-hàn Hì-iām ê e̍k-chêng, ha̍k-seng iân-āu siōng-khò. Hiông-hiông ke--chut-lâi lóng bô phah-sǹg ê ká-kî, phah loān goân-pún kè-ōe hó-sè ê hêng-thêng kap khang-khòe. Chiâⁿ chē ka-tiúⁿ mā tio̍h koh khai-chîⁿ pài-thok an-chhin-pan. Nā a-kong a-má leh chiàu-kò͘--ê mā chū-jiân tio̍h-ài phòe-ha̍p iân-tn̂g pó-io̍k. Ta̍k-ke lóng piàn kah chin bô-êng koh chiok kín-tiuⁿ. Kám-kak siōng kan-kó͘--ê tio̍h-sī m̄ káⁿ chhut-mn̂g, kui-ji̍t koaiⁿ tī chhù--lí. Tōa-lâng koh khah hó chhú-lí, ē-tàng lī-iōng sî-kan chéng-lí kóa pêng-siông-sî tàn kah kui toh-téng ê chheh, sūn-sòa khoán pâng-keng. M̄-koh tùi gín-á lâi kóng tio̍h si̍t-chāi chiâⁿ kan-khó͘. Bē-tàng chhut-mn̂g tha̍k-chheh, koaiⁿ tī chhù--lí kan-taⁿ khòaⁿ chheh, sńg chhit-thô-mi̍h-á. M̄-nā bē-tàng chông koh bē-tàng thiàu, koh bē-ēng-tit tōa-sè-siaⁿ hoah. Kóng--khì-lâi tùi gín-á si̍t-chāi sī chin bô ha̍h seng-lí ōe-seng ê kàu-io̍k hong-sek. Chóng-sī hui-siông sî-kî bô án-ne chò, ná-chún mā sī bē hòng-sim bē-sái--tit. Ûi-it ē-tàng kám-siā--ê tio̍h-sī ke-chhut chiâⁿ chē kap sun hō͘-tōng kóng-ōe ê ki-hōe. Thàn ki-hōe thê-koân in ê Tâi-gí lêng-le̍k sī tām-po̍h-á thang an-ùi ka-kī ê sū.Góa ùi téng lé-pài-ji̍t e-po͘ kàu taⁿ, sǹg--lâi í-keng ū 3 kang ê sî-kan bih tī chhù--lì, tio̍h tòng-chò ka-kī chū-chú koán-lí. Kin-á-ji̍t chhut-mn̂g beh khì Po͘-kîⁿ tiâu seng-khu. Tī Tōa-pîⁿ-nâ Chia̍t-ūn-chām beh ōaⁿ Khoân-chōng-sòaⁿ, tú-tioh chi̍t ê 80 gōa hòe ê a-peh tī goe̍h-tâi ēng Hôa-gí mn̄g-lō͘. Piⁿ--á ê kúi ê siàu-liân-lâng bô lâng chhap--i. Tāi-khài sī thiaⁿ bô I leh mn̄g siáⁿ ê khoán. Góa khiā tī piⁿ--á thâu-seng lóng bô ìn--i. Kàu-bóe tòng-bē-tiâu, tio̍h chhut-siaⁿ iông Tâi-oân-ōe kā pò-lō͘. Chit kho͘ lāu hiaⁿ-tī koh kè-sio̍k iōng Hôa-gí mn̄g--góa. Thiaⁿ-tio̍h chiâⁿ bē sóng-khoài, tio̍h iōng bô-siáⁿ hó͘ ê siaⁿ-sàu kā kóng, lí sī Tiong-kok lâi--ê thiaⁿ bô góa leh kóng--ê Tâi-oân-ōe sī--bô? I chiah ì-sek--tio̍h, kín iōng Tâi-oân-ōe kóng. Chià chit ê ki-hōe, góa chin kheh-khì kā i kóng, Tâi-oân-ōe sī lán ê ōe. Lí nā m̄ kóng m̄ thoân, Tâi-oân-ōe ē sí--khì, bô lâng ē-hiáu kóng. Kàu-sî lán ê kiáⁿ-sun lóng bô hoat-tō͘ kap lán kóng-ōe ko͘-thong. Án-ne m̄-tō chiâⁿ chia̍h-la̍t! Án-ne beh án-chóaⁿ? I thiaⁿ-liáu kóng si̍t-chāi ū-iáⁿ, í-āu lóng beh kóng Tâi-gí--lah. Thiaⁿ-liáu chin-chiàⁿ chiok hoaⁿ-hí.Chiūⁿ-chhia liáu-āu, 1chi̍t ê chhōa 2 ê gín-á ê cha-bó͘-lâng khó-lêng thiaⁿ bô goán ê tùi-ōe, soah chin pe̍h-ba̍k thê-koân siaⁿ-im iōng Pak-á-ōe kap in kiáⁿ kóng-ōe. Ta̍k-ke lóng tiām-tiām bô chhut-siaⁿ, i soah lú kóng lú tōa siaⁿ. Tòng I bē-tiâu, góa tio̍h iōng chhiú-sè pí koh chhut-siaⁿ kóng, chia sī Tâi-oân m̄ sī tiong-kok. Chhiáⁿ lí khah sè siaⁿ--leh. Chū án-ne kui-ê chhia-lāi chiah piàn-chòe khah an-chēng. Che tio̍h-sī lán kap in bô-kâng ê bûn-hòa kap sò͘-chit. Lán kheh-khì sioh-chêng, in ah-pà āng-siaⁿ. Lán choa̍t-tùi bē-sài hō͘ hit khoán bô chúi-chún ê Pak-á bûn-hòa lâi ú-jiám lán chit ê bí-lē ê tó-sū kok-ka–Tâi-oân, sī sim só͘ goān.

Góa kap Sêng Tāi ê Iân-hūn   Góa kap Sêng-tāi ê iân-hūn ē-sái tùi ko-tiong sî-kî kóng khí, ko-tiong ê sî khì chi̍t chōa “Tāi-ha̍k Chi Lú” khai-sí--ê. Ē kì ê 11 nî chêng in-ūi ha̍k-hāu hō͘ gún khí chham-koan tāi-ha̍k, ū Tâi-lâm--ê kap Tâi-tiong—ê. Hō͘ góa ìn-siōng siōng chhim--ê tō-sī Tâi-lâm ê Sêng-kong tāi-ha̍k, ha̍k-hāu lāi-té ū Ji̍t-sek ê kiàn-tio̍k, chin ū kó͘-chá-bī.Hit sî chhun-thiⁿ bóe khì chham-koan, hong bî-bî-á chhoe--lâi, koh ka siōng ba̍k-chiu chêng ê bí-kéng, chin-chiàⁿ sī hō͘ i bî--khì--ah neh! Chū chham-koan tńg--lâi, tō it-ti̍t hoâi-liām chit ê hāu-hn̂g, siūⁿ kóng tiang-sî ē-tàng koh lâi chia chhit-thô.Siūⁿ bōe kàu, góa kap i ê iân-hūn sī in-ūi o̍h Tâi-gí chiah khan--khí-lâi-ê! Ko-tiong chhut-gia̍p ê 6 nî āu, in-ūi ū ki-hōe khì Ko-su-tāi o̍h Tâi-gí Lô-má-jī. Lāu-su kóng góa o̍h liáu bōe-bái, ē-siá khì khó Sêng-tāi jīn-chèng o͘! Góa hit sî siūⁿ kóng, ū-iáⁿ--o͘? Ē-tàng khó-chhì koh sūn-sòa khì chiok kú bô khì ê Sêng-tāi, siūⁿ kàu chia, góa ê sim hoaⁿ-hí koh kín-tiuⁿ tō it-ti̍t phi̍k-pho̍k-chháiⁿ.Kàu khó-chhì ê chêng chi̍t mê, sī kín-tiuⁿkah ū-kàu pháiⁿ khùn—ê, Keh-kang gún A-pah phôe góa khó-chhì, góa sī put-chí-á hoaⁿ-hí. M̄-koh mā-sī ē kín-tiuⁿ. Sui-bóng tē 1 kái khó liáu bô lí-sióng, m̄-koh ē-sái koh khòaⁿ-tio̍h sim-bo̍k tiong ê hāu-hn̂g tō ū kè-ta̍t--ah!Bóe--á siōng chió 1 tang lóng ē lâi chia khó chi̍t pái chhì, sīm-chì mā lâi Tâi-bûn hē ê hāu-khu chham-ka Tâi-gí pí-sài, koh ū tio̍h-téng--neh!Tī kin-nî 2020 ê 8 goe̍h-hūn, góa khì khó Sêng-tāi ê Tiong-ha̍k kàu-io̍k ha̍k-hun pan, phah-piàⁿ ê góa koh chin-chiàⁿ ū hō͘ góa khó-tiâu. Pún-chiâⁿ góa chiok hoaⁿ-hí khó--tio̍h, m̄-koh tī góa khì tha̍k-chheh liáu, sin-thé chhut chi̍t-kóa chōng-hóng, tō bô-hoat-tō͘ kè-sio̍k tha̍k.Góa sī jōa-nī-á ài Tâi-gí kap siá Tâi-bûn, mā chin siūⁿ-beh khì chìn-siu Tâi-gí su-chu-pan, kā Tâi-gí ê tì-sek tha̍k kah pá-tīⁿ.Tû-liáu tì-sek, mā ē-tàng hō͘ ka-tī ê Tâi-gí gán-kài ē-sái koh-khah khui-khoah. Che sī góa sióng-siōng bí-lē ê hong-kéng. M̄-koh chit sî ê góa m̄-sī bô-kàu kian-kiông, sī chiò-tio̍h hiān-si̍t ê chit bīn kiàⁿ, góa chí-hó hòng-hā.Góa iōng chi̍t-kóa-á sî-kan, kā ka-tī tháu-pàng kap hioh-chhoán.Sui-bóng án-ne, chhù--ê lâng mā-sī koh chi-chhî góa ê Tâi-gí bāng. In kó͘-lē góa kè-sio̍k ūi Tâi-gí phah-piàⁿ.Siūⁿ--khí-lâi, góa kap Sêng-tāi ê iân sī hiah-nī-á chhim. Che tùi góa lâi kóng sī chiok thiòng ê tāi-chì, mā chiâⁿ-chò góa jîn-seng te̍k-piat ê keng-le̍k.

M̄-koh àn hiān-si̍t-bīn lâi khòaⁿ, “e-hòa” sè-kài hoat-ta̍t ê bāng-lō͘ ūi lâm-sèng thê-kiong koh-khah lī-piān ê pêⁿ-tâi chiong lú-sèng tòng-chò chhit-thô mi̍h-á, chiâⁿ-chò boán-chiok lâm-sèng chē-chē io̍k-bōng ê kang-kū. Í “Sek Number N” sū-kiāⁿ pī-hāi siàu-lú siōng sè-hàn chiah 11 hòe, chia hông phiàn lâi ê siàu-lú pī pek phah sèng-iáⁿ-phìⁿ. Ka-hāi-jîn iōng pah-pah-khóan ê hong-sek lêng-tî chia-ê siū-hāi-chiá. Tī in ê sin-khu téng chhiah-jī, pek in chia̍h-sái lim-jiō, sīm-chì chiong thâng khǹg-ji̍p in ê sèng-khì-koan, ū--ê liân leng-thâu lóng hông ka--tiāu! Koh-khah ok-chit--ê kèng-jiân ū hōe-goân tī kûn-cho͘ chio-thoân beh khì siū-hāi-chiá ê chhù kā lûn-kan, chit-khóan iáu-siū-tāi hōe-goân jîn-sò͘ kèng-jiân ū 26 bān, ē-tàng kóng chia-ê lâng lóng sī kiōng-hoān! Che ta̍t-tit lán su-khó sī siáⁿ goân-in ē chō-sêng khòaⁿ pa̍t-lâng siū-tio̍h sèng-po̍k-le̍k kap lêng-tî, m̄-nā bô kí-hoat, iáu-koh tàu-sio-pò chio pêng-iú lâi khòaⁿ. Chit-khóan hoán-hêng ê piàn-thài hêng-ûi, tàu-té sī ka-têng ia̍h-sī siā-hōe chō-sêng--ê? Á-sī jîn-sèng pún ok? Lūn-chin kóng, hū-khoân thé-chè tn̂g-kî lo̍k tī su-î éng-hióng lán ê seng-oa̍h. Lú-sèng-chú-gī ha̍k-chiá Jessica Ringrose, Rosalind Gill téng lâng 2013 nî hoat-piáu ê chi̍t-phiⁿ kî-khan, hun-sek siàu-liân cha-po͘-gín-á ē tī siā-kûn bāng-chām, pau-koat Facebook, Blackberry, Messenger téng hō͘-siōng kau-ōaⁿ cha-bó͘ gín-á kng khō-khō ê siōng-phìⁿ. Gián-kiù hoat-hiān, siàu-liân cha-po͘-gín-á ê “Sèng-kau” piáu-hiān chhut kap nî-kí, sèng-pia̍t siong-koan ê te̍k-tēng mâu-tūn: In iau-kiû siàu-liân cha-bó͘ gín-á chò-chhut te̍k-sû ê sin-thé tián-sī, piáu-hiān “Sèng-kám”. Siàu-liân cha-po͘-gín-á ē chiong tùi cha-bó͘ gín-á hia thó--lâi-ê chhiah-thé kng-khō ê siòng-phìⁿ tī bāng-lō͘ ê kûn-chó͘ “Hun-hióng” hō͘ kî-tha ê cha-po͘-gín-á, lâi lúi-chek ka-kī ê “Jîn-khì pâi-miâ”, chit-khóan bô͘-sek sī chi̍t-chióng hòe-pè kap kè-ta̍t ê hêng-sek, lâm-sèng iōng án-ne lâi kiàn-li̍p khoân-le̍k hâm kok-jîn ê ui-bōng.Chit-chióng í hū-khoân chiâⁿ-chò tiong-sim ê siā-hōe kè-ta̍it chō-sêng tùi lú-sèng ê sńg-tn̄g. Àn bô-kâng ê kak-tō͘ thàm-thó ap-pek lú-sèng chit-kiāⁿ tāi-chì, “Sèng-pia̍t” bô pêng-téng kiat-kò͘ só͘ hêng-sêng ê só-kê kêng-si̍t tùi lâm lú lóng chō-sèng siong-hāi. Nā-sī bô lí-kái seng-chûn hoat-chek kin-pún m̄-bián kiàn-kò͘ tī tùi jīm-hô lâng ê pak-siah kap siong-hāi. Án-ne hoán-hêng ê kè-ta̍t-koan kap thé-chè tō éng-oán bô kái-piàn ê chi̍t-kang.

Chin-chiàⁿ ka-tī chhī-káu sī tùi 1997 nî 4 goa̍t chhe chiah khai-sí. Tong-chho͘ sióng beh hō͘ gún kiáⁿ ū chi̍t-ê phoān. Tú-hó Chû-nâ ha̍p-chhiùⁿ thoân ê pêng-iú--Siù-hun in-tau siu-liû ê liû-lōng káu "Hek nui "seⁿ liáu 8 chiah káu á kiáⁿ. Góa tio̍h khì kā i pun chi̍t chiah lāi chhī. Chı̍t kàu in-tau ê chhng-khò͘, khòaⁿ tio̍h gō͘ la̍k chiah bōe tn̄g-leng ê káu á kiáⁿ tī káu-bú ê hûn-su piⁿ sńg. Kî-tiong chi̍t chiah kui hûn-su o͘-sek ê mo͘-chháu, siōng te̍k-pia̍t sī i ê kha-tê, bóe-liu sī pe̍h--ê, liân bīn óa phīⁿ-á ê tiong-ng mā ū it liâu pe̍h-sek mo͘-chháu. Góa chìn kah-ì, tio̍h kóng, “Góa beh ài chit chiah.“ Siù-hun thê-chhéⁿ góa, “It-poaⁿ lâng bô ài pe̍h kha-tê ê káu o͘h!“ Góa kóng, “Án-ni góa koh-khah ài chhī i.“ Góa m̄ káⁿ lia̍h káu, tio̍h kah i kóaⁿ jı̍p khì pò͘-tē kōaⁿ--tńg-lâi. I tio̍h lâi chò gún tau ê káu ah.In-ūi sī chhī tē-it chiah káu khah bô keng-giām, bô chhōa i khì chò chiat-io̍k ê tōng-chok. I tio̍h ē khì mó͘ lám-chím; ū-sî ē khì mó͘ lâng ê tōa-thúi, hô͘ tōa-lâng iah-sī gín-á chìn kiaⁿ--o͘h ! Gún mā tùi in kám-kak chìn pháiⁿ-sè. Chái-khí nā khan i chhut--khì, pàng hō͘ i ka-kī  sì-kè cháu. Ū-sî ē cháu kah bô khòaⁿ--ê iáⁿ. Góa kóaⁿ beh siōng-pan, ài koh hoân-ló i cháu bô--khì ! Āu--lâi chia chiah chai-iáⁿ i sī khì siáu káu-bó.I pháng-kìⁿ ê  thâu saⁿ kò goa̍t, in-ūi chìn siūⁿ i, tú-hó góa tī Lô-tong siā-khu tāi-ha̍k siōng ōe-tô͘ pan, góa tio̍h chioh-tio̍h chhái-pit chhiong góa ê su-liām kah ōe chhut-lâi. Miso  ūi chit-pak tô͘ hō chi̍t ê chìn lōng-bān ê miâ~Tī múi chi̍t ê khong-kan, siūⁿ--lí . Chit-chàn tāi-chì mā hō͘ góa chhim-chhim thé-hōe tio̍h chı̍t kù ōe～Ài m̄ thang thoa .Hō͘ lín ioh, āu--lâi góa koh tú-tio̍h kui chiah káu?

Kiat-kóKam-á-bi̍t iū koh âng ah, che sī góa lâi-kàu hn̂g-a ê tē-it-ê siūⁿ-hoat.M̄-koán sī siáⁿ-mi̍h kùi-cheh, a-kong tau ê peng-siuⁿ phah-khui, tiāⁿ-tiāⁿ lóng-ū chiok-chē kóe-chí. Kin-á-ji̍t ū si-koe, miâ-á-chài bô-tiāⁿ-tio̍h ū soāiⁿ-á, āu--ji̍t koh ē ū ná-pua̍t-á. Kóng tio̍h gún tau siōng chia̍p chhut-hiān ê tio̍h-sī kam-á-bi̍t ah. In-ūi a-kong ū chi̍t-khu kā pa̍t-lâng cho͘ ê kam-á-bi̍t hn̂g. Chi̍t tang ē-tàng siu-sêng chi̍t-kái. Chū sè-hàn kam-á-bi̍t nā khai-sí siu-sêng, góa tō ài khì tàu-saⁿ-kāng. Tùi góa lâi kóng, kam-á-bi̍t ê thó͘-bī tio̍h-sī a-kong kap a-má ê khì-bī.Put-lī-kò, kàu kin-nî chi̍t-khu cho͘ kúi cha̍p tang ê chhân tio̍h-ài hêng hō͘ lâng ah. In-ūi a-kong, a-má í-keng lāu--a, ta̍k ê hoân-ló in ê sin-thé bē kham tit. Nā-sī tī phian-phiah ê chhân-hn̂g chhut siáⁿ-mih tāi-chì, tō ē pìⁿ ta̍k-ê ê ûi-hām.M̄-koh siáⁿ-mih sī a-kong ê ûi-hām leh? I chò-chhân chò chi̍t-sì-lâng. Hòng-khì tha̍k-chheh ê ki-hōe, chhiâⁿ-ióng sió-tī ,sió-mōe tōa-hàn. Chèng-chhân sī i siōng kiau-ngō͘ ê tāi-chì, mā sī i jīn-ûi ka-kī siōng ū kè-ta̍t ê só͘-chāi. Nā-sī in-ūi lán kiaⁿ i siū-siong, tō m̄ hō͘ i khì chòh-sit, che sī kiáⁿ-lî ê ài, mā-sī in ê chū-su.Kam-á-bi̍t kiat-kó ah, m̄-koh a-kong téng-kò-goe̍h hiông-hiông chhut chhia-hō, kha siū-siong ah. Siōng-āu chit-tang ê kam-á-bi̍t, sòa pìⁿ chò gún lé-pài sî-á nā ū-êng khah ke-kiám bán. Ta̍k-pái góa kap ma-ma nā beh khiâ-chhia khì chhân--lín, a-kong lóng siūⁿ beh tòe--lâi. Gún khòaⁿ--loh mā sī chiok m̄-kam. Chí-hó an-ùi i tán joa̍h-thiⁿ, siong khah hó--ah, tio̍h ē-sái khì bán lo͘h. Lán sim-lāi lóng chai--ê sī, chit lé-pài hn̂g-a tio̍h beh hùi tiāu hêng hō͘--lâng a, a-kong sī bô-hoat-tō͘ koh kìⁿ i chi̍t bīn--ah.Gún kā chi̍t -siuⁿ chi̍t -siuⁿ ê kam-á-bi̍t chài--tńg-lai, a kong ná khòaⁿ, ná kóng i í-chá siàu-liân ê sî, ē-tàng kng pah gōa kin, koh kiâⁿ pí lâng khah kín. Nā kóng-tio̍h chò chhân, i ê jia̍t-chêng khó-pí Tâi-lâm ê ji̍t-thâu hiah iām. Lâng kóng "hâng-hâng chhut chiōng-goân." A-kong tī góa sim-bo̍k tiong tio̍h-sī tē-it-miâ ê choh-sit-lâng.Siūⁿ khì ē-po͘ hit khu khiàm chiàu-kò͘ ê kóe-chí-hn̂g, kap kam-á-bi̍t sio khan ê tîn-a í-keng beh ta ah, m̄-koh kóe-chí seⁿ kah móa-móa sī. Chia e kam-á-bi̍t kam chai-iáⁿ in bī-lâi ê miā-ūn? Góa siūⁿ, tio̍h sǹg in liáu-kái, "kiat-kó" mā bē bô kâng.Góa keh chi̍t chân chhiú-thò, kám-siū tio̍h kóe-chí sèⁿ-miā ê khùi-la̍t.Ū tām-po̍h-á khut-kiông, chhin-chhiūⁿ a-kong kāng-khoán.

Bu̍t-lí ê sè-kài piáu-bīn khoaⁿ--lai sī chin hok-cha̍p bô-kâng ê hiān-siōng， pau-hâm kok-chióng bô-kâng ê goân-sò͘ （element， bu̍t-chit（matter）， chhiⁿ-thé， lêng-liōng ( energy)， sīm-chì sî-kan......put-kò kīn-tāi sì-pah tang kho-ha̍k ê gián-kiù chèng-bêng， i sī chi̍t-ê chin kui-chek ê sè-kài， lóng-chóng chun-siú kúi-tiâu ki-pún kan-tan ê kui-chek。 Lí nā-sī bu̍t-lí ha̍k-ka， sīm-chì ē-tàng kā só͘-ū ê hiān-siōng， ùi siōng-sió ê  Q-chú（qoark）kàu siōng-tōa ê ú-tiū， ùi lán só͘-chai siōng-chá ê sî-kan（ú-tiū chhut-sì）kàu siōng-bóe ê sî-kan（ú-tiū kiat-sok）， iōng chit-tiâu tn̂g-tn̂g ê sò͘-ha̍k kong-sek piáu-hiān chhut--lâi......Che kám m̄-sī chi̍t-ê kî-chek？Bu̍t-lí ê sè-kài iáu-ū chi̍t-ê lí siūⁿ-bē-kàu ê kî-chek。 Chū-jiân ê hiān-si̍t（reality）kap lán ji̍t-siông kám-koan ê keng-giām kî-si̍t bô it-tēng it-tì， sīm-chì tùi-hoán， chhin-chhiūⁿ sî-kan siū ka-sok ê éng-hióng ē piàn-bān， chhin-chhiūⁿ kng（light）tông-sî sī pho-tōng（wave）iā-sī chit-lia̍p（particle）。 chi̍t-lia̍p kong-chú tông-sî chûn-chāi tī bô-kâng ê só͘-chāi（localization）......chióng-chióng kî-khá ê liōng-chú le̍k-ha̍k（qoantam mechanic）ê sè-kài， lí bô-hoat-tō͘ sióng-siōng。 Put-kò chhiáⁿ-lí ē kì--tit， che m̄-sī chū-jiân-kài ê mô͘-su̍t， che sī bu̍t-lí ki-pún ê hiān-si̍t， keng-kòe kho-ha̍k ê ba̍k-chiu chiah ū hoat-tō͘ keng-giām， liáu-kái ê hiān-si̍t。Lí ē chìn-chi̍t-pō͘ mn̄g， chia-ê ki-pún kui-chek sī án-chóaⁿ lâi--ê？Che lán chín bô tap-àn， he̍k-chiá sī oân-choân khò ki-hōe（random chance）， he̍k-chiá sī jîn-lūi tì-sek hoān-ûi í-gōa， éng-oán bē-tàng hôe-tap ê būn-tê。 Chóng--sī bu̍t-lí ê sè-kài ún-chún lán khòaⁿ lú-chē， chhin-chhiūⁿ chi̍t-ê thǹg pòaⁿ-kng ê bí-lú， lú hō͘ lán ài-beh khòaⁿ lú-chē， kám-kak sîn-bi̍t， kèng-ùi， bí-lē， thê-seng lán ê sim-lêng， sīm-chì chông-pài ê chong-kàu kám。

Phah-hóe-chiáu--Ataya àng-chhùi-pit-á kò͘-sūBûn, Lio̍k-im/Lahjih (Siau, Pêng Tī)Kó͘-chá kó͘-chá, Ataya tòa ê só͘-chai, ū-chi̍t-kang hóe-sio-soaⁿ, liân sio kúi-nā mê-ji̍t, pān-sè hui-siông gûi-kip. Chhiū-nâ sī chiáu-chiah, iá-siù ê khiā-ke, lāi-bīn ū chiâⁿ-chē chia̍h-mi̍h, chhiū-nâ iá-chháu nā-sī sio-liáu-liáu, m̄-nā bô-thang hioh-siū, mā bô-thang chhōe-chia̍h, giâm-tiōng ui-hia̍p tio̍h in ê thó-chia̍h seng-chûn. Kò͘ soaⁿ-thâu an-choân ê soaⁿ-sîn, kóaⁿ-kín tiàu-chi̍p só͘-ū poe-chiáu iá-siù ê thâu-lâng, khui-hōe koat-tēng chhiúⁿ-kiù chhiū-nâ hóe-chai pān-hoat, ho͘-io̍k ta̍k-ke tio̍h tông-sim-hia̍p-le̍k, ūi-tio̍h ta̍k-kean-choân oa̍h-miā, it-tēng ài jīn-chin lâi phah-hóe, m̄-thang chū-su kiaⁿ-sí, kan-nā chai-iáⁿ pó-hō͘ ka-kī, ū " Ji̍t-thâu chhiah-iāⁿ-iāⁿ sûi-lâng kò͘-sèⁿ-miā" ê chū-su sim-lí, án-ni lán-ê ka-hiong chiah-bē hō͘ bô-chêng ê tōa-hóe，sio kah ko͘-khu̍t pìⁿ-chiâⁿ bô sèⁿ-miā-la̍t ê hóe-sio-po͘.Sui-jiân soaⁿ-sîn kín-kip tiàu-chi̍p, chóng--sī chū-su pún-chiâⁿ to̍h-sī tōng-bu̍t ê pún-sèng, koh-chài kóng, tāi-pō͘-hūn ê tōng-bu̍t seⁿ-sêng to̍h-sī kiaⁿ hóe, khòaⁿ-tio̍h chiah-ni̍h iām ê tōa hóe-chai, ta̍k-ke lóng mā kiaⁿ kah phi̍h-phi̍h-chhoah gī-gī-chùn, siáⁿ-mih tông-sim-hia̍p-le̍k, siáⁿ-mih chē kāng chûn-chāi--ê, lóng mā bē-kì-tit liáu-liáu, sûi-ê sì-sòaⁿ tô-miā, soah chin-chiàⁿ ū-iáⁿ "ji̍t-thâu chhiah-iāⁿ-iāⁿ, sûi-lâng kò͘-sèⁿ-miā" sio-chèⁿtô-miā, ūi-tio̍h ka-kī ê an-choân, bô-lâng goān-ì mō͘-hiám khì phah-hóe, pêng-siông-sî siāng-gâu tián i gâu-cháu ê thò͘-á, chit-pái chin-chiàⁿ cháu tē-it, m̄-jīn-su ê hit chiah ku mā tòe āu-piah kho̍k-kho̍k pê, poe-chhí sī ná poe ná cháu, m̄-káⁿ oa̍t-thâu khòaⁿ, khióng-kiaⁿ ē khì hō͘ hóe-chi̍h nā--tio̍h pìⁿ niáu-chhí-á pa, o͘-a-á sī kiaⁿ kah hiám-á siàm-sái, kan-nā ē-hiáu ah ah ah ah it-ti̍t háu bô-hioh, hit-chióng khióng-pò͘, hām khe-kok chúi-lāi ê hî-hê chúi-cho̍k, lóng m̄-káⁿ giâ-thâu bih-bih tòe chúi-té khì.Chit ê sî-chūn, kan-nā âng-chhùi-pit-á cho̍k lâu--lo̍h-lâi, in bô kiaⁿ-hiâⁿ, sim-chêng tìn-chēng, ū kè-ōe ū tia̍t-sū, khai-sí tōng-oân sīn lo̍h-lâi ê cho̍k-kûn, àn-chiàu soaⁿ-sîn ê chí-sī lâi chìn-hêng phah-hóe ê khang-khòe, ū-ê khui hông-hóe-hāng, chiah-bē hō͘ hóe-chai kè-siok thòaⁿ-khui; ū-ê lī-iōng in ê siang-kha kah chhùi-pe, kā to̍h-hóe ê chhiū-ki at-tn̄g, mài hō͘ koh-chài to̍h--lo̍h-khì, in-ūi in ta̍k-ke m̄-kiaⁿ kan-khó͘, bô-sioh sèⁿ-miā phah-piàⁿ phah-hóe, chòe-āu chiah kā hóe phah-hoa khì.Tī phah-hóe kiù-chai ê kòe-thêng tiong-kan, âng-chhùi-pit-á ê cho̍k-kûn chhutsiāng-chē la̍t, siāng-kài phah-piàⁿ m̄-kiaⁿ-sí, piàⁿ-miā phah-hóe, soah hō͘ hóe-chi̍h nā kah kui-seng-khu choân-sī siang-hûn, chhùi-pe kah nn̄g-ki kha-kut sio kah âng-kì-kì, kî-tha ê ú-mn̂g mā hō͘ hóe-hun hun kah o͘-sô-sô, to̍h chhin-chhiūⁿ lán chit-má khòaⁿ-tio̍h ê chit-khoán bô͘-iūⁿ, che to̍h-sī âng-chhùi-pit-á hō-miâ ê in-iû.In-ūi âng-chhùi-pit-á in ê chhut seⁿ ji̍p sí, ióng-kám phah-hóe, chiah kā chi̍t-tiûⁿ khó-phàⁿ ê chhiū-nâ tōa-hóe siau-bia̍t, pó-choân ta̍k-ke óa-khò oa̍h-miā ê ka-hn̂g. Soaⁿ-sîn ūi-tio̍hkám-siā âng-chhùi-pit-á mō͘-hiám phah-hóe ê cheng-sîn, tī khèng-kong siúⁿ-sù ê tông-sî, mā ke-thiⁿ in" phah-hóe-chiáu " ê bí-miâ, koh hō͘ in ê kiáⁿ-sun, sè-sè tāi-tāi lóng kah in ê chó͘-sian kāng-khoán, chhùi-pe âng-âng, siang-kha âng-âng, phòe-ha̍p kui-seng-khu o͘-kim o͘-kimê ú-mn̂g, hui-siâng bí-lē.Âng-chhùi-pit-á " phah-hóe-chiáu" ê hó-miâ-siaⁿ chū-án-ne liû-thoân kàu chit-kú.

Siòng-phìⁿ Gōng-siūⁿ  Iōng chhiú-ki-á hip-siòng chò kì-lo̍k, sī chin sù-siông ê tāi-chì,
góa mā ū chiok chē siòng-phìⁿ siūⁿ beh kap lí hun-hióng.
     
Khòaⁿ-tio̍h chhù--lih hit chiah n̂g-mo͘ ê lāu-káu, phak tī thô͘-kha tuh-ku,
sûi siūⁿ-tio̍h i kan-khó͘ ê sî, ē sì-kè khì chhōe chháu-io̍h-á i-tī ka-kī.
Lín tau ê káu nā kan-khó͘, kám sī ē chhōa khì hō͘ i-seng khòaⁿ?
     
Khòaⁿ-tio̍h a-bú jiâu-phé-phé ê chhiò-bīn,
sûi siūⁿ-tio̍h i chóng-sī ūi kiáⁿ-jî sī-sè tih chhau-lô.
Lí kám ū thè lín a-bú hip chi̍t-tiuⁿ súi-súi ê siòng-phìⁿ？
     
Khòaⁿ-tio̍h bē-hù khàm, soah hō͘ tōa-hō͘ ak kah tâm-kô͘-kô͘ ê chhek-á,
sûi siūⁿ-tio̍h koah tiū-á chhiah-ia̍h, pha̍k-chhek ê sin-khó͘.
Lí kám bat khì chhân--lih chò sit？
     
Khòaⁿ-tio̍h m̄-koán án-chóaⁿ sǹg, lóng sǹg bē chheng-chhó ê ke ah,
sûi siūⁿ-tio̍h phah bô--khì hit chiah ah-bó, hāi góa hō͘ a-bú mē kah chhàu-thâu.
Lí kám bat sǹg chheng-chhó chi̍t tōa tīn kiâⁿ-lâi kiâⁿ-khì ê thâu-seⁿ-á, lóng chóng ū kúi chiah?
     
Khòaⁿ-tio̍h ti-tiâu--lih kōⁿ-kōⁿ-kiò cheⁿ beh chia̍h-leng ê ti-á-kiáⁿ,
sûi siūⁿ-tio̍h chhìn tōa-ti ê niû-á chiok tōa-ki, m̄-chai khǹg khì tó-ūi?
Lí kám bat phō kòe sè-chiah kó͘-chui ê ti-á-kiáⁿ?
     
Khòaⁿ-tio̍h pàng-o̍h tńg--lâi hō͘ hóe-ke jio̍k kah cháu-bô-lō͘ ê góa,
sûi siūⁿ-tio̍h nái ē lóng bô-lâng lâi kiù--góa?
Lí kám bat thiaⁿ-kòe hóe-ke ku-lu ku-lu ê kiò-siaⁿ?
   
Khòaⁿ-tio̍h iau-sâi ê ka-kī, kā iáu chāi-châng ê pa̍t-á kā chi̍t-chhùi, kóng chit lia̍p sī góa ê,
sûi siūⁿ-tio̍h hit lia̍p kā kòe ê pa̍t-á, góa nái ē bô chia̍h tio̍h?
Lí kám bat khì bán-kòe chāi-châng ê kóe-chí-á?
   
Khòaⁿ-tio̍h thàu-chá khí-lâi ná peh kha-pe̍h-sún-ha̍h ná tuh-ku ê nn̄g chí-mōe-á,
sûi siūⁿ-tio̍h koah kha-pe̍h-sún ê a-bú eng-kai ta̍k-kang lóng khùn bô-pá.
Lí kám chai-iáⁿ kha-pe̍h-sún sī chèng tī lòm-thô͘--lih?
   
Khòaⁿ-tio̍h theⁿ tī bîn-chhn̂g téng khiau-kha, pûn phín-á ê a-pah,
sûi siūⁿ-tio̍h i tī thiⁿ-téng m̄-chai kòe liáu hó--bô?
Lí kám chai-iáⁿ lín a-pah ē chò siáⁿ gī-niū?
   
Khòaⁿ-tio̍h hō͘ hong chhoe kah tang-tó sai-oai ê tiān-sī ko-á,
sûi siūⁿ-tio̍h Sú-iām-bûn kap Ha̍h-bé nn̄g-khí, in nn̄g-lâng kám mā ē piàn lāu?
Lí kám ū tih khòaⁿ pò͘-tē-hì?
   
Khòaⁿ-tio̍h chhù--lih khǹg tiáⁿ-oe-á tih sîn-chúi, tō chai-iáⁿ gōa-kháu leh lo̍h tōa-hō͘, sûi siūⁿ-tio̍h sè-hàn tòa ê thô͘-kak-chhù, âng-hiā-chhù, chit-má lóng siau-sit--ah,
Lí sī tòa tōa-lâu a̍h-sī thàu-thiⁿ--ê？
   
Khòaⁿ-tio̍h thǹg-chhiah-kha ta̍h kiâm-chhài ê gín-á-phí, tō chai-iáⁿ sī kôaⁿ-sih-sih ê cha̍p-jī goe̍h thiⁿ.
sûi siūⁿ-tio̍h chian kah chhiah-chhiah kauh kiâm-chhài ê tiⁿ-kóe, tō kiông beh lâu chhùi-nōa.
Lí kám chai-iáⁿ koah-chhài kap kiâm-chhài sī kâng chi̍t-khóaⁿ chhài-se?
   
Khòaⁿ-tio̍h khau tāu-piáⁿ ê a-chí, tok ti-chhài ê sió-mōe, ná chò ná sńg ná khai-káng,
sûi siūⁿ-tio̍h chiok kú bô kah a-chí sio-chhōe, m̄-chai i kòe liáu hó--bô?
Lí kám bat kap hiaⁿ-tī chí-mōe ná chò khang-khòe ná tap-chhùi-kó͘?
Khòaⁿ-tio̍h gín-á-phí o̍h tōa-lâng leh thia̍p chháu-tui, sian thia̍p mā bē hó-sè,
sûi siūⁿ-tio̍h Egypt ê kim-jī-thah sī gōa-chē lâng ê phah-piàⁿ?
Lí kám bat sńg kòe iōng chhâ-kak-á thia̍p kim-jī-thah ê toh-téng-sńg?
     
Khòaⁿ-tio̍h phak tī chhân--lih so-chháu ê a-pah,
sûi siūⁿ-tio̍h sio-pàng-phōaⁿ ê chek-peh chhin-chiâⁿ.
Lí kám bat kap tông-o̍h hō͘-siōng tàu-saⁿ-kāng, oân-sêng chi̍t-hāng jīm-bū?
     
Khòaⁿ-tio̍h hông that kah hn̄g-hn̄g ê tâng-kóng-á tī thô͘-kha liàn-liàn-kô,
sûi siūⁿ-tio̍h âng-thiⁿ chhiah-ji̍t-thâu sńg kah kōaⁿ-lâu sàm-tih ê tōa-sè-hàn gín-á.
Lí kám bat tī hioh-khùn-ji̍t kap keh-piah ê gín-á tàu-tīn sńg?
     
Khòaⁿ-tio̍h the̍h pùn-ki tī chúi-kau-á hô͘ hî-á ê a-hiaⁿ,
sûi siūⁿ-tio̍h chìⁿ kah phang-phang so-so ê tōa-tō͘-hî-á.
Lí kám sī ài khì soaⁿ-sán chhan-thiaⁿ chiah chia̍h ē tio̍h chìⁿ khe-hî-á?
     
Khòaⁿ-tio̍h pe̍h-lēng-si kap chúi-gû leh ōe-sian,
sûi siūⁿ-tio̍h keh-piah hit ê khòaⁿ-gû-á hông khan tī pò-chóa, sit-chāi chin chhia-iāⁿ.
Lí kám bat khiâ-gû a̍h-sī chē kòe gû-chhia?
     
Khòaⁿ-tio̍h chhù-bóe-téng hit ki hō͘ hong-thai phah tn̄g-khì--ê ian-tâng-kóng,
sûi siūⁿ-tio̍h hit pôaⁿ bē-hù chia̍h ê jiû-hî chhá khîn-chhài.
Lí kám chai-iáⁿ cháu hong-thai sī chin kiaⁿ-lâng？
     
Khòaⁿ-tio̍h mn̂g-kháu hoat kah ōng-ōng súi-súi ê po̍k-hô-chháu,
sûi siūⁿ-tio̍h it-ti̍t khui peng-siuⁿ tán beh chia̍h po̍k-hô-peng ê ǹg-bāng.
Lí kám bat ka-kī chò kòe ki-á-peng？
     
Khòaⁿ-tio̍h beh tng siān-hî soah tng tio̍h hō͘-sòaⁿ-chiat ê hiaⁿ-mōe-á,
sûi siūⁿ-tio̍h chôa ê kè-siàu pí hî-á khah hó, ì-gōa ê siu-sêng ū-kàu hoaⁿ-hí.
Lí kám bat khì hî-pi-á tiò kòe hî?
     
Khòaⁿ-tio̍h chi̍t-tīn gín-á bīn-á âng-kì-kì, ka-kī khí-hóe leh hang sún-ku,
sûi siūⁿ-tio̍h kha hông pa̍k sòaⁿ sian poe tō poe bē hn̄g ê kim-ku.
Lí kám bat chhī kòe lo̍k-kak-ku?
     
Khòaⁿ-tio̍h nn̄g-chiah ke-thûn-á tī chhiū-á-kha chhiúⁿ-chia̍h tō͘-kín,
sûi siūⁿ-tio̍h góa mā bat kap a-chí sio-chhiúⁿ beh chia̍h ki-á-peng.
Lí kám bat kap hiaⁿ-tī chí-mōe kong-ke chia̍h chi̍t-ki peng?
     
Khòaⁿ-tio̍h chúi-gû tī gû-ūn-khut-á chìm-liâng,
sûi siūⁿ-tio̍h chi̍t-tīn khòaⁿ-gû gín-á thǹg-pak-thè leh phah-phōng-siû.
Lí ē-hiáu siû-chúi, sī kàu-liān kà--ê a̍h-sī ka-kī khòaⁿ-iūⁿ o̍h-iūⁿ?
     
Khòaⁿ-tio̍h chháu-po͘-á móa-sì-kè lóng âng-tiu-tiu ê chhì-pho,
sûi siūⁿ-tio̍h lō͘-piⁿ ê o͘-nih-nái-á mā chiok tiⁿ chiok hó-chia̍h.
Lí kám bat chia̍h kòe iá-seng ê kóe-chí ?
     
Khòaⁿ-tio̍h hong chhoe kah si-si-soāiⁿ-soāiⁿ ê tek-nâ,
sûi siūⁿ-tio̍h hit chiah pái-kha ê ah-bó, m̄-chai khê ti hia gōa-kú ah?
Lí kám bat thiaⁿ kòe tek-nâ, hō͘ hong bî-bî-á chhoe kòe ê siaⁿ?
     
Khòaⁿ-tio̍h hit keng àm-sàm ê phòa-chhù-tháng-á,
sûi siūⁿ-tio̍h 5 ê ké hó-táⁿ ê gín-á, sio-chio khì chhōe kúi ê chhiò-khoe-tāi.
Lí kám bat kap lâng sio-su, khì chò kóa hàm-kó͘-tāi?
     
Khòaⁿ-tio̍h 5 bí lō͘ téng lâi-lâi khì-khì ê kheh-ūn,
sûi siūⁿ-tio̍h a-kong chóng-sī kóng beh chē chhia, khì khòaⁿ tiān-hóe-thiāu cháu-sio-gio̍k.
Lí chē chia ê sî kám bat chù-ì khòaⁿ thang-á gōa ê kéng-tì?
         
Kā siòng-phō͘ ha̍p khí--lâi, khòaⁿ kiàⁿ-lāi ê ka-kī, ká-ná khòaⁿ-tio̍h bīn îⁿ-îⁿ thâu-chang té-té ê gín-á sî.
Lí ê thâu-mo͘ sī siáⁿ khóaⁿ leh?
Kám ē-sái kap góa hun-hióng lí ê siòng-phìⁿ?
Khah chá kap chit-má，kòe-khì kap hiān-tāi，lí khah kah-ì tó chi̍t-khóaⁿ？

Koh Chi̍t-pái Hôa-chhái Tńg-sin       50 hòe í-āu ê ji̍t-chí kám-bô chhun-thiⁿ? 50 hòe í-āu ê jîn-seng kám tiāⁿ-tio̍h ē chí chhun hiō-hóe kap oàn-chheh? Ká-sú jîn-seng múi-chi̍t-kang lóng sī to̍k-it-bô-jī ê, án-ne 50 hòe í-āu ê chheng-chhun kám ū khó-lêng koh chi̍t-pái chhòng-chō lé-táu ê sèⁿ-miā?Kún-sńg-chhiò ê sèⁿ-miā nâ-tô͘ hō͘ ka-kī bē-kì-tit goân-pún ê bô͘-iūⁿ, bē-kì-tit ūi ka-kī oa̍h, bē-kì-tit hó-hó-á chiàu-kò͘ ka-kī. Chi̍t-lō͘ ūi-tio̍h beh chò chi̍t-ê hō͘-lâng o-ló ê lâng, kā ka-kī ê siaⁿ pàng-chúi-lâu, ūi-tio̍h beh hû-ha̍p siā-hōe phiau-chún kap gán-kong, chò kah só͘-ū ê lâng kâng-khóaⁿ ê tāi-chì siōng thò-tòng. Ná-ē-chai, nî-kú-goe̍h-chhim hit-ê só͘ siong-sìn ê ún-tàng soah hō͘ ka-kī piàn chò bô-chú-chhâi ê chúi-phiô, tī sìⁿ-miā ê khe-lâu lú-pha lú-hn̄g, chi̍t--ê bô-tiuⁿ-tî í-keng lī ka-kī ná-lâi ná-hn̄g.Tiām-tiām khòaⁿ kòe-khì hia-ê kiâm-sng-khó͘-siap, múi-chi̍t-bī lóng sī sèⁿ-miā chin-si̍t ê kì-lo̍k. Tī té-chām ê jîn-seng m̄-koán kòe-têng lâu-chū lo̍h--lâi--ê sī siū-khì, siong-sim ia̍h-sī oàn-hūn…, chia-ê kòe-khì sui-bóng bô-hoat-tō͘ têng-thâu-lâi khiok-sī jîn-seng ē-pòaⁿ-tiûⁿ siōng-hó ê pûi-liāu, in-toan chi̍t-ê bat keng-le̍k kòe thiàⁿ ê lâng, siōng chai-iáⁿ án-chóaⁿ lī-liâu khang-chhùi; bat chia̍h kòe khó͘ ê koh-khah lí-kái chia̍h-khó͘ tòng-chò chia̍h-pó͘ ê tō-lí. Múi-chi̍t-ê lâng lâi-kàu sè-kan lóng sī chi̍t-pái “Sim” ê lú-hêng, che kan-nā ū sú-iōng-khoân ê sèⁿ-miā, kiâⁿ kàu poàn-ló-lāu ē sī siáⁿ-khóaⁿ ê hong-kéng; kî-thāi thián-khui siáⁿ-mi̍h sin-ê jîn-seng, kak-chhéⁿ sī chhòng-chō ê koan-kiān.Kan-nā chi̍t-pái ê jîn-seng beh án-chóaⁿ khui-chhut bí-lē ê hoe-lúi, sī chi̍t-chióng kā sim chhōe--tńg--lâi khòaⁿ-kò͘ ka-kī ê gē-su̍t; mā sī thé-ngō͘ sok-pa̍k ê tì-hūi. Só͘-pái jîn-seng chiàn-tiûⁿ ngó͘-hoe-cha̍p-sek ê só-kê sī chng-thāⁿ giám-ngē ê ióng-khì, koh chi̍t-pái cháu-chhōe ka-kī ê hêng-tōng sī oa̍h-chhut hēng-hok ê siàu-siūⁿ. 50 í-āu iōng khui-khoah ê sim kiâⁿ-chhut tà-bông ê kheng-khak, tiāⁿ-tio̍h ē hō͘ sèⁿ-miā tián-hiān hiáⁿ-ba̍k ê hôa-chhái.Chù-sek:Lè-táu: Bí-lē/Hôa-lē
Chúi-phiô: Chúi-seng si̍t-bu̍t
Pòaⁿ-ló-lāu: Tiong-liân/Pòaⁿ-lāu
Siàu-siūⁿ: Khì-tô͘/ Bāng-sióng
Hôa-chhái: Hôa-lē

Lán lâng ta̍k-mê chò-bāng, m̄-kú khah siông sī cheng-sîn tō bē kì-tit liáu-liáu. Chòe-kīn chi̍t-ê bāng, cheng-sîn liáu, bāng--nih ê tāi-chì, tùi-ōe, kéng-tì...chêng-chêng-āu-āu chheng-chheng-chhó-chhó, si̍t-si̍t-chāi-chāi, bē-su sī tú-chiah ùi hit-ê hiān-si̍t ê sè-kài tńg-lâi chit-ê hiān-si̍t, m̄-sī chò-bāng.Góa kiâⁿ-lâi kàu chi̍t-châng tōa-chhiū-kha. Tōa-ki chhiū-oe ē-bīn tiàu chi̍t-pak tô͘, chha-put-to phó͘-thong ê tiān-sī hiah tōa-bīn. Chhái-sek hún-pit ōe--ê, chin súi koh chin se̍k-sāi. Kā khòaⁿ, goân-lâi sī Tâi-oân lâm-pō͘ hit-ê chháu-tē sió só͘-chai Môa-tāu ê kéng-tì. Góa ê kò͘-hiong ê chhân-hn̂g, joa̍h--lâng ê hông-hun. Chi̍t tōa-phìⁿ kim-sek ê tiū-á. Hn̄g-hn̄g chi̍t-chōa thn̂g-chhiúⁿ ê sió hóe-chhia teh cháu, chi̍t-chat chi̍t-chat, kam-chià thūn tīⁿ-tīⁿ. Siông-sè kā khòaⁿ, siōng ē-bīn-kak kak-á chi̍t-chōa iù-jī. Bū-bū tha̍k-bô. Khó-lêng sī chit-tiuⁿ tô͘ ê miâ he̍k-chiá ōe ê lâng-miâ. Khòaⁿ--khí-lâi chin sêng góa ê pêng-iú Lîm Sim-tì sin-seⁿ ê hêng-thé.Lú khòaⁿ lú ài, chiah-ni̍h un-loán chhin-chhiat. Sim-lāi siūⁿ, chit-tiuⁿ tô͘ nā-sī góa ê, ta̍k-ji̍t pôe-góa chò-phōaⁿ, kám m̄-sī chin-hó？Tú-hó chi̍t-ê cha-po͘-lâng kiâⁿ-óa--lâi, 30 thóng hòe, chò-kang-lâng hit-khoán. I kóng chit-pak tô͘ sī lán Môa-tāu chi̍t-ê ōe-ka, choan-kang ōe hō͘  lán Môa-tāu chi̍t-ê Tâi-to̍k ūn-tōng ê sian-pòe. I pí tōa-chhiū koh kòe--khì hit-keng tōa-chhù, saⁿ-chàn-lâu, le̍k-sek ê chhù-khak, kóng：「Chit-pak tô͘ pún-lâi sī chit-keng bí-su̍t phok-bu̍t-koán ê. Chit-má sī góa ê.」Góa khòaⁿ hit-keng tōa-lâu, tō-sī góa í-chêng tī Ka-ná-tāi tòa ê chhù, ná ē piàn-chó bí-su̍t phok-bu̍t-koán？I kóng chit-tiuⁿ tô͘  i beh bé, khui-kè bí-kim sì-bān nn̄g-chheng kho͘.Khó-sioh bē-hù kā bé tō cheng-sîn--a. Chhíⁿ--khí-lâi thàu-chá saⁿ-tiám saⁿ-cha̍p-hun. Chi̍t-sî soah bē-hiáu hun, iáu tī bāng--ni̍h, á-sī tńg-lâi tī lēng-gōa chi̍t-ê hiān-si̍t. Tī góa jîn-seng ê hông-hun, chin hok-khì bāng chit-ê bāng. Góa ê nn̄g-ê kò͘-hiong, Tâi-oâng kap Ka-ná-tāi, bāng-chò chi̍t-hóe. Khòaⁿ-tio̍h chit-pak súi-tô͘, éng-oán kì tī thâu-khak-lāi. Kám-sī ùi lēng-gōa chi̍t-ê pêng-hêng ê ú-tiū（parallel universe）sàng--lâi ê sìn-hō？ He̍k-chiá sī chhin-chhiūⁿ goán Môa-tāu ê Bûn-hē sin-seⁿ chhiùⁿ ê koa, hông-hun ê kò͘-hiong teh kiò-góa--leh？

Tâi-oân A-bóTâi-oân sī chi̍t-ê hái-iûⁿ kok-ka, ba̍k-chiu khòaⁿ choân sè-kài.Chū-lâi Tâi-oân-lâng ài chhut-khì gōa-kok liû-ha̍k. Ji̍t-pún sì-tāi khì Ji̍t-pún.  lio̍k-khòng nî-tāi khì Bí-kok.Keng-chè hoat-tián liáu-āu, ū chi̍t-chām sî-kiâⁿ khì Bí-kok, Ka-ná-tah liû-ha̍k tha̍k tiong-ha̍k, kiò-chò sió liû-ha̍k-seng. In-ūi lóng iáu iù-khí, pē-bó bē hòng-sim, só͘-í chin-chē tōa-lâng pôe in lâi liû-ha̍k, tòa chò-hóe chiàu-kò͘.To-lún-to͘h ū chi̍t-ê tông-hiong, lâng kiò i A-Gio̍k ché, tō-sī hit-ê sî-chūn pôe in hāu-seⁿ lâi liû-ha̍k--ê. Nn̄g só͘-chāi lâi-lâi khì-khì, kiò-chò thài-khong-jîn.Bô gōa-kú, ū chi̍t-pái chi̍t-ūi tông-hiong kap i kóng êng-ōe. kóng i chi̍t-ê hó pêng-iú tī Tâi-oân, chòe-kīn kap chi̍t-ê seng-lí-lâng kiat-hun, tùi i-I gōa hó tú gōa hó. Kóng-lâi kóng-khì, chiah chai goân-lâi tī-sī in ang tī Tâi-oân thau chhōa sè-î! Kap in ang chhé liáu-āu, ka-kī chi̍t-ê tī chia iā beh kò͘ kiáⁿ, iā tio̍h thàn-chîⁿ chhī ka-kī chhī kiáⁿ. Khai-sí chò pâng-tē-sán, chin sêng-kong, thàn chin-chē chîⁿ. Tī pak-pêng ô͘-piⁿ ū chi̍t-keng piat-chong, tiāⁿ-tiāⁿ chhiáⁿ tông-hiong khì chhit-thô.Āu--lâi in ang tio̍h gâm. Tâi-oân ê sè-î bô beh kò͘. I tō chhiáⁿ in ang lâi To-lún-to͘h, kā i chiàu-kò͘. In ang kòe-sin liáu-āu, sè-î tī Tâi-oân lo̍k-phek. I mā kā chhiáⁿ lâi chia tòa.Chóng-sī bē koàn-sì. Bô gōa-kú chiū tńg-khì Tâi-oân.Ū lâng àm-chīⁿ chhiò i gōng.  Mn̄g i thài chiah ū-liōng? I chhiò-chhiò-á ìn, “Chóng-sī chi̍t-tiám chêng lah…” Ang-bó͘ chi̍t-tiám chêng iáu ē-tàng lí-kái. Chóng-sī chhiūⁿ A-Gio̍k ché chit-khoán Tâi-oân a-bó, giám-ngē, tam-tng, tì-hūi…Lóng-chóng kúi-tiám chên? Kám sǹg ē chiâu?

Sàn-hiong ê Chu-bī1950, 60 nî-tāi ê Tâi-oân kap chit-má pí-kàu--khí-lâi, sī chi̍t-ê chin sàn-hiong ê só͘-chāi. Tha̍k Tâi-tāi ê sî tòa ha̍k-seng sok-sià, tī sok-sià chhan-thiaⁿ pau-chia̍h. Ta̍k-ji̍t chá-tǹg chia̍h ám-bê, phòe chi̍t-kak tāu-jú ia̍h-sī chi̍t-tè ìm-koe á, kiam chha-put-to 20 gōa lia̍p sòa-iâm ê thô͘-tāu. Ám-bê chú kah chúi-chúi-chúi, bē chí-iau. Bô kúi-lia̍p bí lóng tîm tī tháng-té; Só͘-í goán koàn-sì iōng khat-bê ê hāu-siâ-á lā tháng-té ko͘ bí. Ū chi̍t-pái, chi̍t-ê ha̍k-seng ko͘-tio̍h chi̍t hāu-siâ tāng-tāng. Kiò-sī hó-khang ko͘-tio̍h chi̍t-khok bí. Hoaⁿ-hí kā gia̍h--khí-lâi, îⁿ-îⁿ chi̍t-lia̍p pau-hî-chhéng! Sé-tiáⁿ ê chang-chhéng! M̄-chai beh chhiò ia̍h-sī beh siū-khì. Chi̍t goe̍h-ji̍t ka-chhài chi̍t-pái. Tāi-ke chin kî-thāi, bē-su tán kòe-nî. Ka-chhài khah-siông sī chi̍t-lia̍p ló͘-nn̄g ia̍h-sī chi̍t-tè pûi ti-bah, téng-bīn chi̍t-iân phôe, tiong-ng chi̍t-chōa sán-bah.Hán-hán ū-sî tńg-lâi chhù hioh-ká, kòe-nî. Chē siōng-sio̍k ê hóe-chhia(kiò-chò bān-chhia) ùi Tâi-pak kàu Tâi-lâm chap-tiám gōa cheng, ta̍k-chām thêng. Chhia-téng pak-tó͘  iau mā m̄-kam bé piān-tong lâi chia̍h. Thōng kàu-chhù, iau koh thiám, chi̍t-kang liáu--khì ah.Chóng--sī goán hit-sî siōng-kài sàn-hiong--ê m̄-sī chia̍h, m̄-sī chhēng. Sī thâu-khak lāi ê mi̍h-kiāⁿ, khang-khang bô siā-hōe siông-sek, bô tì-sek, te̍k-pia̍t sī Tâi-oàn ê tì-sek. Ha̍k-hāu lāi kà--ê lóng-sī Tiong-kok chhàu-phú bô lō͘-ēng ê kó͘-tóng, bûn-giân-bûn, Khóng-chú, N̂g-tè Giâu Sūn ê hàm-kó͘….Kui-ji̍t lóng teh sí-pōe chia-ê mi̍h. Put-koán bûn-ha̍k, tē-lí, le̍k-sú bô pòaⁿ-hāng Tâi-oân ê. M̄-kú siōng-kài giâm-tiōng ê sàn-chhiah sī bô chò-lâng ê chun-giâm chū-sìn. Tī hit-ê gōa-lâi chèng-koân kài-giâm-lēng sî-tāi, goán thâu-khak lāi m̄-nā sàn-hiong, jî-chhiáⁿ chiⁿ chiok-chē bô lō͘-iōng ê pùn-sò.Put-kò goán hit-chūn ū chi̍t-hāng mi̍h chin hong-hù: chhin-chiâⁿ pêng-iú, chhù-piⁿ keh-piah ê jîn-chêng--Tâi-oân-lâng phok-si̍t toing-hō͘ un-loán ê jîn-chêng. Lēng-gōa mā iáu-ū chháu-tē chheng-khì ê khoân-kéng.

Î-chhî chi̍t-pha hóe mài hoa--khì Tân, Kim Hoa Michihluh sàng! Lán ū chit-ē Ji̍t-thâu hoe-hn̂g-á ài kám-siā—lí. Thâu chi̍t-pái lâi, tō ài-tio̍h chit-ê hn̂g-á! Hn̂g-á tāi-iok ū 4 hun, khiā-ke oa̍h-tōng khu kap chèng-choh khu, kok chiàm chi̍t-pòaⁿ. Góa pêng-sî siōng-pan kà Tâi-gí, khah-chió ū sî-kan thang tòa tī-chia. Chit-má tú-tio̍h Bú-hàn hì-iām, Kàu-io̍k-pō͘ iân-tn̂g hân-ká, koh kó͘-lē lâng chīn-liōng mài chhut-mn̂g, soah ū kúi-kang-á kà-ji̍t thang lâi chia tòa, kám-kak chiok kám-un. Kám-un ē-tàng kā iu-sim hòa-chò ún-sim, tī chia tō͘-kòe Bú-hàn hì-iām lâi jiáu-loān ê chhun-thiⁿ.Hiâⁿ-hóe sī kôaⁿ-thiⁿ--lâng siōng un-loán ê tāi-chì. Hóe tiám-to̍h liáu-āu, kā tōa-kho͘ chhâ lok tī hóe-lô͘ lāi-té, hō͘ ûn-ûn-á sio, m̄-koh ài chim-chiok î-chhî chit-phahóe mài hoa--khì. Chē-tī hóe-lô͘-á piⁿ phah tiān-náu, kám-kak chiok un-loán. Thiaⁿ-tio̍h chiáu-á siaⁿ, hong chhoe chhiū-hio̍h-á ê siaⁿ, sam-put-gō͘-sî-á thiaⁿ-tio̍h ke-thî, káu-pūi. Ū sî koh thiaⁿ-tio̍h niáu-chhí tī thian-pông cháu sio-jiok ê siaⁿ. Ē-tàng án-ne an-jiân chū-chāi tī hn̂g-á seng-oa̍h, sit-châi chiok ū hok-khì lah.Hiâⁿ-hóe, hō͘-gōa siūⁿ-khí chò Tâi-gí ê sim-chêng. Beh î-chhî chit-pha hóe mài hoa--khì, mā ài ū chi̍t-tiám-á kang-hu. Michihluh sàng! Ē-kì-tit lán tú se̍k-sāi ê sî, tō ū iok-sok beh chò Tâi-gí chì-kang. Lí kóng “ Lán mài hi-hoa ài, chhiūⁿ tēng-chhâ án-ne chiah sio ē kú.” Chit-kù ōe hō͘ góa chiok kám-tōng. Āu--lâi lí chin-chiàⁿ hām góa thīn-thâu chò. Lí chóng-sī kóng “Sî-sè chiah-nī bái, lán chò-ê sū-kang tō-sī kò͘ chit-pha Tâi-gí hóe mài hoa--khì, thèng-hāu gâu ê lâng koh lâi kā hóe hùn hō͘ khah-tōa pha leh”. Bô m̄-tio̍h, ài iōng-sim Tâi-gí hóe chiah kò͘ ē hó-sè. Góa tō-sī khioh-chhâ kéng-chhâ ia̍t-hong tiám-hóe ê lâng. Góa ài chiok liáu-kái bô-kâng chhâ-chit eng-kai ài iōng tī siáⁿ-mih bô-kang ê sî-ki, hō͘ ta̍k-tè chhâ lóng ū lō͘-iōng--tio̍h.Seng lâi kóng khí-hóe. Chi̍t khai-sí su-iàu chit-tiuⁿ kū pò-chóa, iōng laih-tah khiat hō͘ to̍h-hóe. Khin-khin-á kā hē-tī lô͘-á-té, chiah thiⁿ chi̍t-tui-á iù-chhâ-á-ki, iah-sī phàⁿ-chhâ ē khah hó-hiâⁿ. Tán hóe ûn--khí-lâi, tō thiⁿ tiong-pān ê chhâ-á-ki, ū-sî á tú-tio̍h hóe bô-kàu iām, góa ē in chi̍t-pé chhâ-in kā chiⁿ--ji̍p-khì, khak-tēng hóe ōng--khí-lâi ah, chiah hiaⁿh khah ū tòng-thâu ê tōa-kho͘ chhâ lâi-sio. Nā-bô, hóe liam-mi tō koh hoa--khì ah.Che kòe-têng kap sioTâi-gí hóe kâng-khoán. Góa khui-pan kà Tâi-gí kap lâng pôaⁿ-nóa, sī hit-tiuⁿ kū pò-chóa. Iōng Tâi-oân-ōe chò laih-tah khiat hō͘ to̍h-hóe. Tùi ha̍k-goân siōng-khò ùi bô Tài-gî ì-sek, kóng kàu chho͘-chhián liáu-kái Tâi-bûn chhú-kéng, sǹg sī thiⁿ chi̍t-tui á iù-oe ê chhâ-á ki, lâi chhì-khòaⁿ ē to̍h--bô?  Chhōa-lâng lâi chham-kaTâi-bûn oa̍h-tōng, hō͘-lâng jīn-bat Tâi-bûn sè-kài, tō-sī in hit-pé chhâ-in. Koh-lâi kó͘-lé tha̍k-siá Tâi-bûn khan-bu̍t, siat-li̍p Tâi-gí lāu-su chò bo̍k-piau, tài-tōng chham-ka Tâi-gí jīn-chèng, che tō ná chhiūⁿ thiⁿ tiong-pān ê chhâ-á ki. Chit-chūn, hóe khai-sí ū kò͘-tēng ê un-tō͘--ah.Chiap-sòa tō-sī ài chò tōa koat-tēng soán-te̍k lō͘-sòaⁿ. In-ūi beh kap lâng sio-kēng mā ài ū saⁿ-nn̄g-pō͘--chhit ah! It-tēng ài sêng-chiū ka-tī, tō chhiūⁿ hiaⁿh ū tòng-thâu ê tōa-kho͘ chhâ lâi sio. Góa ē kó͘-lē lâng chìn-siu, tha̍k Tâi-bûn gián-kiù-só͘, tha̍k Tâi-bûn phok-sū chún-pī chò Tâi-bûn só͘ kàu-siū. Ū ki-hōe tō ín-chhōa gâu-lâng kin-sûi Tâi-bûn kàu-siū thâu-lâng ha̍k-sip, chò-hóe siong-chiū. Hi-bāng in ū ki-hōe óa-kīn Tâi-gí thoân-thé ná ho̍k-bū ná hoat-hui lêng-le̍k liān kang-hu.Tâi-gí hóe su-iàu Tâi-gí lâng kiōng-tông ê jia̍t-tō͘ sio-kēng. Goán tī tiám-hóe  to̍h-hóe kap î-chhî chit-pha hóe mài hoa--khì ê kòe-têng tiong, khòaⁿ-kìⁿ ta̍k-tè chhâ ê  lō͘-iōng. Goán sûi-sī chún-pī chi̍t-ki laih-tah kap chi̍t-tiuⁿ kū pò-chóa. Bô-lūn iú-oe chhâ-á ki, chhâ-in, tiong-pān ê chhâ-á ki, tōa-kho͘ chhâ, chí-iáu ji̍p hóe-lô͘, thê-kiong i-ê jia̍t-tō͘, chit-pha hóe tō ē–tàng iân-sio̍k.Michihluh sàng! Kám-siā A-li̍p-chó͘ hō͘ lán tī tú-hó ê sî-kan se̍k-sāi. Ū ki-hōe kā jia̍t-tō͘ kòng-hiàn hō͘ Tâi-gí chit-pha hóe. Ta̍k-pái beh lî-khui hn̂g-á ê sî, lán chò-hóe kā A-li̍p-chó͘ só͘ kóng ê ōe, góa lóng kì-tiâu-tiâu. Ùi 228kàu Bú-hàn hì-iām, chai-lān tiong , kám-siā lí pôe-phoāⁿ î-chhî chit-pha hóe mài hoa--khì. Lán kè-siok~Ài Tâi-oân, chhiúⁿ-kiù Tâi-gí ~.

Lah-jih Gū-giân: Niau-á Lia̍h Niáu-chhíBûn, Lo̍k-im/ Lah-jih(thè-hiu kok-hāu lāu-su)Chhù-lāi niáu-chhí-á kúi-nā siū. Chú-lâng mo͘h chi̍t chiah niau-á tńg-lâi boeh kā niáu-chhí.Niau-á khòaⁿ-tio̍h sè chiah niáu-chhí tō boeh lia̍h. Chi̍t-ē chhun kha-jiáu tō lia̍h chi̍t chiah. Hiông-hiông iáⁿ-tio̍h piah-kak chi̍t chiah khah tōa chiah. Niau-á kóaⁿ-kín hìⁿ-sak sè chiah, oat chi̍t-ē kak, ōaⁿ boeh lia̍h tōa chiah. Tōa chiah kiu ji̍p-khì piah-phāng bih. Kāng sî-chūn hō͘-tēng kha chông chhut nn̄g-saⁿ chiah leh cháu-sio-jiok.Niau-á chia jiok hia siòng, khòaⁿ kah ba̍k-chiu khí ian-n̄g. Jiok kah kha-sng, phēⁿ-phēⁿ-chhoán. Sam-sim-liáng-ì, m̄ chai boeh lia̍h toh chi̍t chiah. Tán i sim-su hōaⁿ-tiāⁿ, niáu-chhí í-keng bih kàu bô khoàiⁿ iáⁿ.Khé-sī: Lia̍h ku cháu pih.

Bùn Hoeh ê Iā-bêng-chuBûn/ Chiúⁿ Ûi-bûnlio̍k-im/ Tân Kim-hoa
Ū thiⁿ-chhiⁿ ê só͘-chai tō ū i
I sī Tang-hong ê iā-bêng-chu
M̄-sī sim-pū-á-kiáⁿIā-bêng-chu la̍k tī Si̍p hông-tè ê chhiú-thâu
Soah hiông-hiông bùn hoeh
Hoeh-chúi phùn tī o͘-kéng ê sin-khu-téng
O͘-kéng kāng-khoán sim-koaⁿ lia̍h thán-hoâiⁿ
Seng tiong-kan chiah thūn hái
Hām chhèng-chí mā khiām--khí-lâi
Tōa-lâu-kha lóng sī Tân Bûn-sêng ê hêng-iáⁿ
O͘-kéng kóng he long bô thaⁿ-sat ê hiâm-gîTang-hong ê Hollywood
Hiong-káng bú-tâi tng teh poaⁿ 1947 nî Tâi-oân 228 ê pi-kio̍k
Bîn-chú hām to̍k-chhâi ê kū-lî bô hn̄g
Kan-taⁿ chha 1 tiuⁿ soán-phiò
To̍k-chhâi-chiá kìm-chí jîn-bîn kòa chhùi-am
O͘-kèng soah ka-tī khàm thâu khàm bīn
Kō͘ hô͘-chio-chúi, chhui-lūi-tôaⁿ hām chhèng-chí tùi-hù
Gia̍h hō͘-sòaⁿ ê jîn-bînHō͘-sòaⁿ teh jia bîn-chú ê ǹg-bāng
Chhùi-am teh kò͘ chū-iû ê phang-bī
Chhèng-chí chǹg thàng jîn-bîn ê bah-thé
Thàng bē kòe in ê koat-sim
Thiⁿ-kong-peh--á mā khiā Hiong-káng chit pêng
Sàng hō͘ Pak-kiaⁿ chèng-koân “Bú-hàn Hì-iām”Ū thiⁿ-chhiⁿ ê só͘-chai tō ū i
I sī thiⁿ-téng siōng súi hit lia̍p chhiⁿ

Tâi-oân Gí-bûn Koài-sūBûn, Lo̍k-im/ Tân, Kim HoaHiān-tāi siā-hōe chù-tiōng to-goân tì-lêng. Bô-lūn kàu-io̍k, keng-chè, bûn-hòa, kok kai-chân lóng chiok chhiau-hoa koh lāu-jia̍t kún-kún. Chin hû-ha̍p Liân-ha̍p-kok Bûn-hòa To-iūⁿ-sèng Soan-giân ê chú-tiuⁿ. M̄-koh Tâi-oân koài-sū si̍t-chāi ū-kàu chē. Piān-nā kóng-tio̍h to-goân gí-giân, chiau-tiám soah long sī Eng-gí, Tek-gí, Se-pan-gâ-gí, Ji̍t-gí, Oa̍t-lâm gí téng-téng. Oân-choân pâi-tû chāi-tē bó-gí. Kî-koài--lah! Tâi-oân-lâng ná ē bô lí-kái bó-gí sī chū-sìn ê ki-chio̍h? Bó-gí sī châi-sán. Lán ka-kī ê bó-gí-châi it-téng ài ka-kī kò͘!Ū chi̍t pái lâi kàu biō-sī chham-koan chāi-tē lia̍h-hî-á lâng thê-kiong ê kó͘-chá-mi̍h. Tī chham-koan ê sî khòaⁿ-tio̍h tû-á lāi-té bûn-bu̍t-kiāⁿ téng-bīn só͘ tah ê koài hàn-jī. He jī sī náu-hái lāi chhiau-chhōe bē-tio̍h--ê hit khóan, lóng tha̍k bē chhut--lâi. Tì-sú “tián-sī” kap bûn-hòa thoân-sêng ê ì-gī tī siaⁿ-im hòa-chò bûn-jī ê kòe-têng tiong, kā thoân-ta̍t ê bó-gí goân-thâu chhoah tn̄g--khì-ah. Goán kā biō-sī kóng Lô-má-jī ê tiōng-iàu. Chhiáⁿ in siōng hó tī bûn-bu̍t-kiāⁿ téng-bīn ka-chù Lô-má-jī. In sûi ìn kóng, “Ū--ah! Goán ū kok-chè-hòa ê su-khó. Goán ê chhiam-si lóng ū Eng-bûn, Ji̍t-bûn pán--o͘h!” Kî-koài--lah! In ná ē bô lí-kái tián-sī iōng Lô-má-jī chiah sī sè-kài thong-hêng ê bûn-jī--leh!Kòe-nî chêng goán tī Sam-hōng-kiong pâi-tàⁿ chhui-sak Lô-má-jī chhun-liân. Ū lâng hèng-tshih-tshih kiâⁿ-óa--lâi, chhùi koh ná hoah kóng, “Ŏa！Eng-gí mā ē-sái siá mn̂g-liân--o͘h! Chiok sim-sek--ê-neh!” Gún kā kái-soeh kóng, che sī Tâi-gí pe̍h-ōe-jī, m̄-sī Eng-gí--o͘h! In soah bīn-sek kái-piàn, oa̍t-thâu tō cháu--khì-ah! Kî-koài--lah! In ná ē bô liáu-kái Lô-má-jī siá Tâi-gí í-keng pah-gōa nî--ah!Chit-má ū chin chē lâng koan-sim kong-pêⁿ chèng-gī ê gī-tē. Kóng bē-sái khin-sī lâng ê bó-gí, kiàn-gī lâng m̄-hó kiò Kheh-lâng-á. Kóng “á” sī khin-sī ê ì-sù, ài kiò “Kheh-lâng” chiah tio̍h. Ki-pún-siōng góa ē chi-chhî “chûn-tiong--lâng” chit ê khòaⁿ-hoat. M̄-koh ū lâng beh kian-chhî kā Tâi-gí kóng-chò “Bân-lâm-gí”. Kám ū “chun-tiōng--lâng”? Tng lán iōng-sim kè-kàu leh kóng jîn-koân kap chûn-tiong ê sî, chiau-tiám lóng sī “Kheh-gí, Goân-chū-bîn-gí” chiah-ê chió-sò͘ bîn-cho̍k. Tâi-gí-lâng lóng bô jîn-koân kap chun-tiōng. Soah sûi-chāi lâng iōng “hô ló lâng”, “bân lâm lâng” chiah-ê khin-sī ê miâ-chheng. Kî-koài--lah! In bô liáu-kái nā iōng Lô-má-jī siá “Tâi-gí”, “hak fa”, “Tāi-ián”, “Amis”, án-ne lóng bē sio-hoān!

Tâi-oân Hó Thiⁿ-nîBûn, lio̍k-im/ Âng Ek-simSiong-sìn ta̍k ê tùi chit kù “bó-gí tńg-khì chhù ka-tī o̍h tō hó” bô seⁿ-hūn. 2018 nî Ko-hiông chhī-tiúⁿ soán-kí, 2019 nî Hiong-káng hoán sàng-Tiong sū-kiāⁿ, 2020 nî Tâi-oân chóng-thóng soán-kí, Tiong-kok Bú-hàn hì-iām pēⁿ-to̍k khok-sàn téng-téng sio liân-sòa ê boa̍t-sè khó͘-to̍k, ka-chài chiong-kî-bóe Tâi-oân sī kau-thok tī sio̍k Tâi-oân-sim ê lâng lâi kò͘-siú.Tùi-gōa, lán Tâi-oân-lâng bô ko͘-hū sè-kài ê ǹg-bāng, bô làu-khùi, thâu taⁿ ē khí--lâi. Tùi-lāi, lán Sêng-kong Tāi-ha̍k khai-pān 20 tang ê Tâi-bûn-só͘ mā tī 2020 nî kau-thok hō͘ Chiúⁿ Ûi-bûn kàu-siū chò só͘-tiúⁿ. Sī lán Tâi-oân ì-sek, Tâi-oân-ōe sin kio̍k-sè ê hó thiⁿ-nî.Chi̍t ê kok-ka ê bîn-cho̍k ì-sek kiàn-li̍p tī i ê gí-giân, bûn-hòa, le̍k-sú téng-bīn, khiàm-khoeh chi̍t hāng lóng bē-sái. Koh Tâi-oân ū pó-liû kó͘ Lâm-tó bîn-cho̍k hong-hù ê kó͘-gí te̍k-tin. Chit khoán nńg-sè koh bô-hoat-tō͘ thàn tōa-chîⁿ ê gí-giân bûn-hòa keng-chè tek-khak hông so͘-hut. M̄-koh it-tàn nā khui-chhùi kóng-ōe, khiok-sī siōng kín ê hun-piān hē-thóng. Só͘-í lán tio̍h iōng-sim keng-êng chit khoán bô u-jiám koh bē phò-hāi khoân-kéng ê gí-giân tâu-chu. Jit-pún-lâng kóng Ji̍t-gí, Oa̍t-lâm-lâng kóng Oa̍t-lâm-gí, ō…ah Tâi-oân-lâng kóng siáⁿ-mih gí?Tiong-iong Gián-kiù-īⁿ īⁿ-sū Lí Jîm-kùi tī 2011 nî tù-chok “Tâi-oân Lâm-tó Bîn-cho̍k ê Cho̍k-kûn kap Chhian-sóa”, bêng-khak kóng ‘Lâm-tó gí-giân sī to im-chat gí-im hē-thóng ê gí-giân’. Beh iōng kok-jîn koàn-iōng ê chù-im hû-hō lâi su-siá, kì-lo̍k Lâm-tó gí-giân, siōng tōa ê khoat-tiám sī bô-chèng-khak, bô-hoat-tō͘ hun-piān tiōng-iàu ê gí-im chha-ī. Tong-jiân hû-hō bô-kàu iōng, hē-thóng mā sī chi̍t ê tōa būn-tê. Chù-im hû-hō kan-na sek-ha̍p su-siá im-chat, kiat-kò͘ kan-tan ê toaⁿ-im gí-giân, chhiūⁿ Hàn-gí. Chù-im hû-hō ke̍k bô sek-ha̍p iōng lâi su-siá Tâi-oân ê Lâm-tó-gí, pau-koat Tâi-gí.Nā án-ne, iōng sáⁿ siá siōng sek-ha̍p? Lô-má-jī su-siá siōng sek-ha̍p, chhiau-kòe hàn-jī a̍h-sī kana. Chù-im hû-hō sī Kok-bîn-tóng chiàm-niá Tâi-oân í-āu, kìm-chí lán sú-iōng Lô-má-jī chiah lēng-gōa sin-chhòng ê hû-hō. Chù-im hû-hō kap Hàn-jī chit nn̄g niá saⁿ m̄-nā tùi Tâi-gí bô ha̍h-su, koh o͘-pe̍h chhòng hû-hō. Chí-sī cheng-ka bô hong-piān, phah-jī khùn-lân, ìn-soat mâ-hoân niâ. Tùi tn̂g-kî kàu-io̍k lâi kóng, sú-iōng Lô-má-jī lâi su-siá Tâi-gí, sīm-chì Lâm-tó-gí ê iu-tiám, choa̍t-tùi khah iâⁿ-bīn--ê. In-ūi:1. Kì-im siōng chèng-khak.
2. Hû-hō siōng chió, Tâi-gí 23 im niâ.
3. Ìn-soat hong-piān.
4. Sû-tián pian-pâi siōng hong-piān.
5. Chhiâu-chhōe chu-liāu siōng kín.Lô-má-jī sī 400 tang chêng Au-chiu-lâng lâi Tâi-oân sú-iōng ê jī. Hô-lan-lâng kà Siraya pheng-im su-siá ka-tī ê bó-gí, koh iân-iōng siá Hoan-á-kheh. Sīm-chì Ji̍t-gí hoat-hêng ê “Bîn-sio̍k Tâi-oân” mā koh ū pó-liû sú-iōng. Tian-tò Chheng-kok sî-kî iōng Hàn-jī kì-lo̍k ê Lâm-tó koa-sû, bô lâng ē-hiáu chhiùⁿ, koh m̄ chai ì-sù.Bó-gí kàu-io̍k si̍t-hêng í-keng 20 tang. Sī-án-chóaⁿ bô siáⁿ-mih ū-hāu ê kái-siān kap sêng-kó? Koan-kiān tī in chiah-ê lâng lóng sī tha̍k thóng-tī-chiá ê Hàn-gí tōa-hàn--ê. In to̍k-chun Hàn-jī pâi-thek ī-kí, koh tùi bó-gí si̍t-hêng pìⁿ-kúi-pìⁿ-koài, khióng-hat, siàn-tōng, boah-o͘, put-sî leh cháⁿ pún-thó͘-gí ê kha-kin. In-ūi in hām-lo̍h tī “tē-it tāi bián-kióng-tai, tē-jī tāi ún-tēng-tai, tē-saⁿ tāi chū-jiân-tai” ê sé-náu kàu-io̍k lô-bāng. Hō͘ gín-á chhut-sì chū-jiân jīn-ûi ka-tī ê bó-gí sī Hôa-gí ê cho̍k-kûn siau-bia̍t kè-e̍k tiong.Kóng bó-gí sī ki-pún ê jîn-koân, sī ka-têng chhin-bi̍t ê tùi-ōe, iân-sio̍k ka-cho̍k hiuⁿ-hóe ê kang-kū, sī Tâi-oân thó͘-tē pún-iú bē-tàng hông tāi-thè ê gí-giân. Khí-chō tùi bó-gí ê khoân-kéng, ta̍k-lâng lóng ú chek-jīm.Bó-gí khoân-kéng chò-hóe tîⁿ, khan-kà o-ló kà kiáⁿ-jî.
Thiaⁿ, kóng, tha̍k, siá ài kian-chhî, ji̍t-siông sú-iōng chìn-pō͘ kín.
Gí-giân bûn-hòa lóng tiōng-sī, bó-gí chu-sán thàn tōa-chîⁿ.
Khí-tōng Tâi-oân hó thiⁿ-nî, khiā-khí sè-kài ê tē-ūi.

Sông Koh Ū-la̍tBûn/ So͘ Iàn-tek, So͘ Sēng-chong   lio̍k-im/ So͘ Iàn-tekKúi-tang chêng tī kheh-thiaⁿ khòaⁿ tiān-sī. Chiat-bo̍k chò kàu chi̍t ê khám-chām, tú-hó tī koa-chheⁿ teh oāⁿ piáu-ián ho̍k-chong ê-sî. Tiān-sī êng-bō͘ chhut-hiān chi̍t ê sìn-sit, sī teh kóng ū-lâng jīn-ūi Tâi-kheh chin sông. Kóng Tâi-gí sī bô chúi-chún--ê. M̄-koh àm-hōe ê chè-chok tan-ūi kóng, Tâi-kheh m̄ sī sông-piah-piah--ê, sī pha-lí-phá-lih--ê, sī tāi-piáu phiau-phiat ê Tâi-oân cheng-sîn. Kóng Tâi-gí sī ko-chúi-chún--ê. Tng góa khòaⁿ kàu chia ê-sî, sim-lāi chám-jiân-á jīn-tông chè-chok tan-ūi ê koan-tiám.Sòa--lo̍h-khì keh-kang thàu-chá koh tī sin-bûn mûi-thé téng-bīn khòaⁿ-tio̍h choân-kok siōng-kài bí-lē ê sū-koaⁿ-tiúⁿ, gia̍h mài-khuh ǹg ta̍k-ke tōa-siaⁿ kóng, lán ê chóng-thóng Má Eng-kiú chit-má tng teh lo̍h-tâi--ah. Sui-bóng sī chi̍t ê kháu-gō͘, chóng-sī hō͘ ta̍k ê thiaⁿ--tio̍h, sim-lāi khi-mo͘-chih soah it-ti̍t giang--khí-lâi. In-ūi chit kù ōe kám m̄ sī chin bû-ta-ôa kóng-chhut hiàng-sî só͘-ū Tâi-oân-lâng ê sim-siaⁿ? M̄-koh hiàng-sî Má Eng-kiú ê bîn-tiāu kan-na 9 pha, mā sī kek phiâⁿ-phiâⁿ, m̄-goān lo̍h-tâi. Chóng-sī chit kù ōe tio̍h ē-tàng chiâⁿ-chò sī sàng hō͘ só͘-ū Tâi-oân-lâng siōng hó ê sin-nî lé-mi̍h.Ē-kì-tit sè-hàn tha̍k-chheh ê sî, tng-sî ê sin-bûn kio̍k-tiúⁿ Sòng--ê ū kui-tēng só͘-ū kun-kong-kàu ê ki-kò͘ lóng ài kóng Hôa-gí. Liân goán tī ha̍k-hāu tha̍k-chheh, gín-á mā ài kóng Hôa-gí. Chóng-sī goán ū kuí-ê-á khah má-chih--ê lóng ē su-té-hā thau-thau-á kóng Tâi-gí. M̄-koh ài chin sè-jī. Nā-bô, hō͘ pan-siōng hit ê chhiah-pê-pê ê sí cha-bó͘-kuí-á teng-kì--tio̍h, tō ài hō͘ lāu-su chhú-hoa̍t. Chin-chiàⁿ sī chau-that lán só͘-ū ê Tâi-oân gín-á thiám-thiám. Ū chi̍t pái góa ê a-bú lâi ha̍k-hāu chhōe--góa, góa kap a-bú kóng Tâi-gí mā hō͘ lâng kiám-kí. In-ūi án-ne hông teng-kì--kòe, chin-chiàⁿ sī soe kah lak phí-á. Tī hit-tong-sî-á ē-tàng kóng ka-kī ài kóng ê bó-gí sī jōa-nī hēng-hok--ê. Hit khoán ê sim-chêng sī chit-má ê siàu-liân gín-á bô-hoat-tō͘ thé-hōe ē tio̍h--ê.Sûi-tio̍h siā-hōe bîn-chú-hòa ê piàn-chhian, ū chi̍t-kóa-á chèng-tī láu-á ūi-tio̍h beh phiàn lán ē-káng-lâng ê soán-phiò, ho̍k-tò beh o̍h kóng in jīn-ûi chiâⁿ sông koh chiâⁿ bô chúi-chún ê Tâi-gí. Chi̍t khui-chhùi tō kóng bē liàn-tńg ê Tâi-gí, kóng kah chhùi-kak choân-pho. Hō͘ lâng chi̍t thiaⁿ tō chai-iáⁿ sī beh lâi phiàn lán Tâi-oân-lâng pó-kuì ê soán-phiò--ê. Chóng-sī mā ū chi̍t-kóa-á thâu-khak khōng lâm-á-khóng ê lâng hō͘ in phiàn--khì, ah-sī uī-tio̍h tām-po̍h-á kim-chîⁿ chhut-bē ka-kī ê soán-phiò. Tō án-ne chō-sêng goân-té chhēng tī thô͘-kha teh la̍p ê ê-á, soah piàn-chiâⁿ tī pòaⁿ-khong-tiong poe. Tō koh sńg-tn̄g lán lô-kang só͘ la̍p ê sòe-kim khì bé bāng-á lâi sîn. Kám m̄ chai lán jîn-bîn lak-tē-á tē pōng-chí, ta̍k kháu-chàu lóng kiông-beh tiàu-tiáⁿ--ah! Tō chhin-chhiūⁿ kó͘-chá-lâng kóng--ê, thiⁿ-tē tian-tò-péng--ah! Nā-bô, ê-á khah ē tī pòaⁿ-khong-tiong teh poe--leh?Tâi-oân-lâng kóng Tâi-gí goân-té tō-sī thiⁿ-kong-tē-tō ê tāi-chì. Tī í-chêng goán chò khang-khòe ê sî, ta̍k ê su-ki lóng tī bô-sòaⁿ-tiān téng-thâu lóng mā ēng Tâi-gí teh liân-lo̍k. Ū chi̍t-pòaⁿ-ê-á tī koàn-chhoan tōa-hàn ê su-ki mā lóng tòe goán kóng Tâi-gí. Sui-bóng m̄-sī chiâⁿ liàn-tńg, chóng-sī goán mā thiaⁿ ū in kóng ê ì-sù. Ū chi̍t kang ê àm-thâu-á, tiàu-tō͘ jîn-goân tō tī bô-sòaⁿ-tiān téng-thâu kā chi̍t ê su-ki kóng, lí chit chōa cháu-oân tō ē-tàng seng hā-pan--ah. Hit ê su-ki tō ìn kóng, “To-siā, nā án-ne góa ‘sian nâi cháu’.” Góa sī Tâi-gí-lâng, ū siū-kòe Tâi-gí choan-bûn ê hùn-liān. Hīⁿ-khong ū khah lāi--sió-khóa-á, thiaⁿ kah chiâⁿ chheng-chhó. I ê ì-sù sī beh kóng, “Ló͘-la̍t, góa seng lâi cháu.” Ū lâng hiông-hiông thiaⁿ-bô ì-sù tō teh kóng, “Bô lâng beh khòaⁿ--lah! Nā-sī súi ko͘-niû-á beh ‘sian nâi cháu’ it-tēng chiâⁿ chē-lâng beh khòaⁿ.” Ū tó chi̍t chiah niau-á bē chia̍h-chho. Kiám-chhái liân liām o͘-mí-tô͘-hu̍t ê lâng mā tòng bē tiâu.Chóng-sī góa jīn-ûi i ū jīn-tông lán ê bó-gí, koh beh o̍h kóng bûn-ngá ê Tâi-gí. Chit khoán ê cheng-sîn tō ta̍t-tit lán kā i kó͘-lē kap o-ló. In-ūi kóng bûn-ngá ê Tâi-gí, che mā sī chi̍t khoán ài Tâi-oân ê piáu-hiān. Chit-má ū chin chē gín-á bē-hiáu kóng lán ê bó-gí, sīm-chì hām thiaⁿ to thiaⁿ bô ì-sù. Che tō-sī siū gōa-lâi chèng-koân sé-náu só͘ chō-sêng--ê.Hi-bāng lán ta̍k-ke ē-tàng chīn-sim chīn-le̍k lâi sak lán ê bó-gí. Tùi ka-tī ê ka-têng chò-khí. hō͘ lán ê ē chi̍t tāi lóng si̍p-koàn iōng bó-gí lâi ko͘-thong. In-ūi bó-gí sī Siōng-tè siúⁿ-sù lán han-chî-á-kiáⁿ chi̍t ê chin suí koh chiâⁿ hó-thiaⁿ ê lé-mi̍h. Goān lán sông koh ū-la̍t ê han-chî-á-kiáⁿ ē-tàng chá chi̍t ji̍t chhut-thâu-thiⁿ.

Oa̍t-lâm Cheh-cheh Hō͘ Góa ê Khé-hoatBûn, Lo̍k-im/ Ko Ka-huiKin-nî 5--goe̍h khì Sêng-kong Tāi-tāi chham-ka Tâi-oân Lô-má-jī Hia̍p-hōe pān ê Lô-má-jī Bûn-hòa-cheh. Góa the̍h-tio̍h tē 2 miâ, chin hoaⁿ-hí! Lēng-gōa koh tú-tio̍h 1 hāng ê tāi-chì, ta̍t-ti̍t lán lâi su-khó kap thó-lūn.Hit kang ê Pe̍h-ōe-jī pí-sài sī nāu-jia̍t kún-kún. Ū bōe chió gín-á mā lâi chham-ka, siōng sè-hàn--ê chiah kok-sió 1 nî niâ! Che sī chiâⁿ hó ê tāi-chì. Tâi-oân bó-gí nā beh thn̂g-thòaⁿ--lo̍h-khì, beh chi̍t tāi thoân-kòe chi̍t tāi, ū siàu-liân-lâng kap gín-á khéng ha̍k-si̍p sī kài iàu-kín--ê. Lán ê Tâi-gí sī chiok súi ê gí-giân, sī lán ê pó-pòe. Tâi-oân-lâng nā bô ì-sek--tio̍h, chin-chiàⁿ ē hāi-tio̍h āu chi̍t tāi--neh!Kóng kàu chia, góa sòa--lo̍h-lâi beh kap lín hun-hióng Lô-má-jī ê tiōng-iàu-sèng. Lô-má-jī tō-sī abc, choân sè-kài chhiau-kòe chi̍t-pòaⁿ ê lâng lóng teh sú-iōng. Tī lán Tâi-oân siōng tiòng-iàu ê Lô-má-jī chu-sán tō-sī sú-iōng le̍k-sú chhiau-kòe 150 nî ê Pe̍h-ōe-jī. Pe̍h-ōe-jī sī pó-chûn Tâi-oân le̍k-sú kap bûn-hòa tiāⁿ-tio̍h ài ū ê bûn-jī kap bûn-hiàn. Siāng-sî mā sī ha̍k-si̍p sè-kài kok-kok ê gí-gian ê ki-chhó͘.Tâi-gí pí-sài liáu-āu, góa pn̄g chia̍h-liáu tō sûi khì chē hóe-chhia beh tńg-khì Ko-hiông. Tī hóe-chhia lāi, góa lóng teh koan-chhat ta̍k ê. Ē-kì-tit chē beh kàu Chó-iâⁿ ê sî, ū chi̍t ê khòaⁿ--khì-lâi sêng Tang-lâm-a lâng ê a-ché chē tī góa ê keh-piah. Góa khòaⁿ i iōng chhiú-ki-á teh khòaⁿ bûn-chiuⁿ. Góa chim-chiok kā khòaⁿ! Goân-lâi sī Oa̍t-lâm ê sin-bûn.Góa khui-chhùi iōng Hôa-gí kā mn̄g kóng, “A-ché, góa kám ē-tàng liām lí teh khòaⁿ ê bûn-chiuⁿ hō͘ lí thiaⁿ?” I kóng, “Hó--ah!” Góa tō khai-sí liām. Liām-liáu i kóng, “Lí ná ē hiah-nī lī-hāi, lí kám chin-chiàⁿ bōe-hiáu Oa̍t-lâm-ōe? Án-ne khòaⁿ tō ū hoat-tō͘ liām--chhut-lâi.” Góa kā kóng góa ū o̍h-kòe Tâi-gí Lô-má-jī. Sui-bóng m̄ chai siáⁿ-mih ì-sú, chóng--sī góa chi̍t khòaⁿ tō ē-hiáu liām--ah! Chin sîn-kî--hoⁿh!Só͘-pái chit ê keng-giām kā lán kóng, o̍h Lô-má-jī tek-khak ū chiok chē lī-ek. Ē-tàng pang-chān lán ha̍k-si̍p sè-kài gí-giân, hong-piān kap lâng pôaⁿ-nóa. M̄-nā piàⁿ keng-chè, mā thang ha̍k-si̍p sè-kài bûn-bêng.

Lah-jih Gū-giân: M̄ Koaiⁿ Ke-bó, Phah Lâng Lāi-hio̍hBûn, Lo̍k-im/ Lah-jih(thè-hiu kok-hāu lāu-su)Hit-kho͘ ok-khia̍k-khia̍k, pháiⁿ-chhèng-chhèng ê ok-tô͘, iū-koh poe--lâi--ah! "Kóaⁿ-kín bih-tiàm a-bú ê si̍t-kó͘ lāi." Ke-bó ū-kàu kín-tiuⁿ."M̄ koaiⁿ ke-bó, phah lâng lāi-hio̍h." Che sī siáⁿ-mih oai-lí? Lâng to chhim-mn̂g-ta̍h-hō͘ lâi-kàu lán tau chhù-the̍h, koh kiò lán m̄-thang tí-khòng. Lín chó͘-má chiah bô leh sìn-táu--lí. Ūi-tio̍h chit ê ke, ūi-tio̍h kiáⁿ-sun bī-lâi oa̍h-miā, lín chó͘-má chhûn-pān kap lí piàⁿ."Ām-kún seⁿ-liû, tú--tio̍h--ah. Hóe-sio ba̍k-bâi. Chúi im-kàu phīⁿ-khang.

Lah-jih Gū-giân: Siân Chhòng-tī Ke-kangBûn, Lo̍k-im/ Lah-jih(thè-hiu kok-hāu lāu-su)Joa̍h--lâng ji̍t-thâu tng iām. Siân-á chhiū-téng hoaⁿ-hí chhiùⁿ-koa, lāu-jia̍t kún-kún. Ke-kang chhiū-kha nah-liâng, chhiu-chhìn peh-ha, khùn-ka-chōe tó tī thô͘-kha. "Sia̍k, sia̍k, sia̍k, sia̍k! Sia̍k, sia̍k, sia̍k, sia̍k!" Ji̍t-thâu lú mé, lú chhiùⁿ lú hiáng.Ke-kang péng chi̍t-ē sin, kám-kak ná ē chiah-nī chhò-lâng-hīⁿ. Taⁿ-thâu chi̍t khòaⁿ, goân-lâi sī siân-á leh hoaⁿ-hí chhiùⁿ-koa. Ke-kang sim siūⁿ chi̍t kè, ná m̄ koái in poe lo̍h-lâi hō͘ góa chia̍h tiám-sim. "Siân-á, siân-á, lín ê koa-siaⁿ ū-kàu hó-thiaⁿ. Chiat-chàu khin-khoài, siaⁿ-ūn chin tiⁿ. Chhiáⁿ lín lo̍h-lâi thô͘-kha, chhiùⁿ hō͘ goán thiaⁿ hó--bô?""Ū-iáⁿ--o͘h! Án-ne tō chhiáⁿ lí kè-siok him-sióng!""Lo̍h--lâi--lah! Lo̍h-lâi thô͘-kha chhiùⁿ khah tōa-siaⁿ. Án-ne thiaⁿ--khí-lâi ke chin sòa-phah.""Chiòng hiaⁿ-tī, chhian-bān m̄-thang lo̍h--khì. He ke-kang chāi-lâi lóng sī leh kā lán khi-hū. Pō͘-pîn án-ne kā lán o-ló, kî-tiong pit-iú iân-kò͘."Tiⁿ-giân-bi̍t-gí m̄-thang gō͘-kái sī kim-giân-gio̍k-gí, hoa-giân-khá-gí tiāⁿ-tio̍h bô an hó-sim.

Tâi-oân Bóng-chhī ê Só-liān     
Bûn, Lo̍k-im/ Tân Lī-bûnLióng-sèng pêng-khoân ê koan-liām sûi-tio̍h kàu-io̍k phó͘-ki̍p, châ-bó͘-lâng ì-sek thê-seng, lú-sèng-khoân tī Tâi-oân mā ta̍uh-ta̍uh-á hoat-tián chhut chiàⁿ-bīn ê éng-hióng. Tâi-oân sèng-pia̍t pêng-téng kàu-io̍k-hoat, chū 1988 nî khí-kó͘. Àn gián-gī, li̍p-hoat kàu lo̍k-si̍t tī kàu-io̍k, 30 tang lâi ū bē-bái ê sêng-chek. Kin-kì Hêng-chèng-īⁿ Chú-kè Chóng-chhù ê chu-liāu, Tâi-oân 2017 nî sèng-pia̍t bô pêng-téng chí-sò͘(Gender Inequality Index) sī 0.056. Choân sè-kài pâi tē 8 miâ, A-chiu pâi tē 1 miâ. Nā-sī kap Keng-chè Ha̍p-chok Kì Hoat-tián Cho͘-chit(OECD) hoat-tián thêng-tō͘ khah koân ê kok-ka lâi pí, mā iâⁿ kòe Hun-lân, Peng-tó kap Tek-kok. Ē-tàng kóng Tâi-oân sèng-pia̍t pêng-téng ê kha-pō͘ tī kok-chè kiâⁿ kài kín.M̄-koh Tâi-oân siū thoân-thóng bûn-hòa éng-hióng, tiōng-lâm khin-lú ê koan-liām tèng-kin chin chhim. Siā-hōe lú-khoân ì-sek kap sèng-pia̍t bô pêng-téng ê būn-tê iû-goân chûn-chāi. Chá-kî lông-gia̍p siā-hōe seng-sán ài khò lô-le̍k, su-iàu khah-chē kha-chhiú tàu choh-sit. Tn̂g-kî tī chit khoán seⁿ châ-po͘ khah ū pang-chān ê kè-ta̍t-koan éng-hióng hā, châ-bó͘ sī chia̍h-liáu-bí niā-niā, bô chi̍t-sut-á kè-ta̍t, hêng-sêng kî-sī lú-sèng ê bûn-hòa. Hit ê nî-tāi sǹg-miā-sian kóng, “Lâm-miā bô ké, lú-miā bô chin.” Ì-sù sī teh kóng châ-bó͘ hó-miā--ê bô kúi ê. Chit khoán bô hông khòaⁿ-tiōng ê chhut-sì, bô miā--lah! Nā ū, mā sī chhàu-chiān ê chhài-chí-á miā. Saⁿ tùi-pí, “Sí châ-po͘, sí chi̍t-pâng; sí châ-bó͘, sí chi̍t-lâng.” Chin-chiàⁿ thiⁿ chha leh tē.Tâi-oân sèng-pia̍t bô pêng-téng àn sio̍k-gān tō khòaⁿ-hiān-hiān, chhin-chhiūⁿ seⁿ-kiáⁿ. “Châ-po͘-kiáⁿ tit chhân-hn̂g, châ-bó͘-kiáⁿ tit kè-chng.” Châ-bó͘-kiáⁿ sī bē-sái pun châi-sán. Koh ū, “Kè châ-bó͘-kiáⁿ, khah-su tio̍h chha̍t-thau.” Ì-sù teh kóng, seⁿ châ-bó͘-kiáⁿ sī liáu-chîⁿ-hòe. Ká-sú lâm-lú tiâu-kiāⁿ kâng-khóaⁿ, tiāⁿ-tio̍h kā châ-po͘ kóng-chò chiàⁿ-bīn--ê. Tō chhiūⁿ “Tn̄g-chiúⁿ châ-po͘ chò siòng-kong, tn̄g-chiúⁿ châ-bó͘ chiú khang-pâng.” “Khoah-chhùi châ-po͘ chia̍h sù-hong, khoah-chhùi châ-bó͘ chia̍h kè-chng.” Koh-khah hàm--ê kóng, “Cha̍p ê châ-bó͘ káu ê hiâu.” Chit khóaⁿ phiau-thâu kin-pún sī kā châ-bó͘ phah-lo̍h éng put-lêng hoan-sin ê gia̍p-siòng. Bo̍k-koài koh chi̍t kù sio̍k-gān kóng, “Bong-tio̍h khit-chia̍h-lān, iā hoaⁿ-hí, seⁿ-tio̍h nái-nái-chi, iā siū-khì.”Ke̍k-thâu bô pêng-téng ê lióng-sèng-khoân, châ-bó͘-gín-á chhut-sì tō bô hông hoan-gêng kap chiok-hok. Chit khóaⁿ tn̂g-kî sè-sio̍k ê só-kê, tì-sú lú-sèng siū-tio̍h bô kong-pêⁿ ê tùi-thāi kap hi-seng. Àn lán Tâi-oân hō-miâ ê bûn-hòa, “M̄-tîⁿ”, “Bóng-chhī”, “Bóng-io”, tō ē-tàng khòaⁿ-chhut Tâi-oân lú-sèng bô-ta-ôa ê sim-siaⁿ kap pi-ai.Chāi-lâi, lú-sèng it-ti̍t sī lâm-sèng khoân-le̍k chò chú-thé ê pī ap-pek-chiá. Hô-hâi ê siā-hōe su-iàu--ê sī ài ê jîn-khoân, m̄-sī khò thún-tah jio̍k-sè tit-tio̍h khòng-chè ê khoân-le̍k. Só͘-pái, bô ha̍h-sî ê sè-sio̍k thoân-thóng kap sok-pa̍k lóng ài thai-tiāu. Tâi-oân lióng-sèng sèng-pia̍t pêng-téng chiah ū hoat-tō͘ chhòng-chō lóng-chóng iâⁿ ê kio̍k-bīn.

Pì-bi̍t gí-giânTâi-oân ê gí-giân si̍t-chāi hong-hù koh to-goân, tû-liáu kok cho̍k-kûn ê gí-giân, tē-hng ê khiuⁿ-kháu-chha, bô-kâng lâi-goân gí-giân, hoān-sè koh-ū chin-chē lán lóng m̄-bat thiaⁿ-kòe ê gí-giân, ū-sî-á mā bô it-tēng thiaⁿ ū, chin-chiàⁿ sī beh o̍h o̍h bē-liáu. Chiàu-lí, lán ê khoân-kéng to-goân, lâng ê su-sióng kah gí-giân lêng-le̍k mā ài to-goân chiah tio̍h, kóng tio̍h che to̍h iàn-khì!Ko-hiông Sam-nâ-khu, i gia̍p tī Gio̍k-san soaⁿ-me̍h kap A-lí-san soaⁿ-me̍h tiong-kan, Lâm-á-sian khe ê tiōng-tōaⁿ soaⁿ-pho-tē, Chheng-kok chho͘-kî hō-chò Lâm-á-sian. Sam-nâ sī í chú-iàu ê pō͘-lo̍k “ Soaⁿ-sam-nâ” lâi hō-miâ, bat siat chi-thiaⁿ. Kàu Tāi-chèng 9 nî (1920) kái-chò Sam-nâ, siat chng-e̍k-só͘ koh hām kî-thaⁿ ha̍p-pèng-chò Sam-nâ-chng, 1945 nî chiàn-āu kohkái-chò Sam-nâ-chhoan.Tī Hô-lan sî-kî ( 1648-1655) bat kì-lio̍k Pang-á lâng (Pangalangh siā) kap ē saⁿ-siā Ló͘-khái-cho̍k Bān-ta-lóng siā (Tamataloes siā) ê oa̍h-tāng léng-he̍k. Pêⁿ-po͘-cho̍k goân-chū-bîn Tāi-bú-lóng cho̍k tī 2009 nî ê Pat-pat hong-chai āu, sóa khì Sam-nâ ê Sió-nâ, Sió-ài chhoan, Kah-sian ê Gō͘-lí-po͘. Tī in tiong-kan bo̍k-chiânkoh liû-thoân chi̍t-khoán kiò kin-chio pê-á ōe ê pì-bi̍t gí-giân. Pí-jū “góa” chit-ê toaⁿ-im ē pián “góa-sóa”, pún-jī āu-piah ūn-bó ka s, choân-pō͘ kiat kui-kiû, in hia kóng chhiūⁿ kin-chio chi̍t-pé chi̍t-pé têng-tha̍h chò-hóe ê ì-sù, só͘-í chiah-ē kóng keng-chio pê-á ōe. Nā gōa-ûi lâi ê lâng ē hiông-hiông sa bô in ê ōe, mā chhiūⁿ in to̍k-it-bû-jī ê pì-bi̍tgí-giân. Chhiūⁿ nā-beh kóng “ hit-ê lâng chiok gâu! ” ē piàn-chó “ hit-sit ê-sê lâng-sâng chiok-siok gâu-sâu”. Bo̍k-chiân Kah-sian A-lí-koan Tāi-bú-lóng cho̍k 82 hòe ê Lâu a-má kóng, kin-chio pê-á ōe kiông-beh sit-thoân, ǹg-bāng ē-tàng ho̍k-chìn Tāi-bú-lóng cho̍k ê bûn-hòa.Kî-si̍t tī Tâi-oân kok-hâng-kok-gia̍p lóng-ú sio̍k-î in ka-tī ê gí-giân, mā ē-tàng kóng sī in-ê hâng-ōe. Chhiūⁿ thó-hái-lâng ū titám hî-á koa, bē chhù khan-kâu-á--ê, thô͘-chúi--ê, choh-sit-lâng, kàu choan-kūi ê sió-chiá lóng-ú in-ê pì-bi̍t gí-giân. Goán tông-o̍h sī khiā choan-kūi ê sió-chiá, tī 17,8 hòe ah i tō kà góa inchoan-kūi ê hâng-ōe ū nn̄g-khoán, li-li-ōe kap liông-choân-ōe, te̍k-sek kap kin-chio pê-á ōe kâng-khoán tō sī bô-ài hông thiaⁿ-ū in-ê pì-bi̍t koh khah chē sī leh khau-sé àu-kheh ê hêng-ûi.Pí-jū kóng “ hit-tùi bú-á-kiáⁿ tî-sok tàng-sng” in ē kóng “hit-li tùi-li bú-li á-li kiáⁿ-li chiok-li tàng-li sng-li”, to̍h-sī ta̍k jī āu-piah ka li che khah kan-tan. Nā liông-choân ōe to̍h-sī thâu chi̍t-jī āu-piah ka liông, it-ti̍t kàu chòe-āu chi̍t-jī ka chôa. Chiàu téng-bīn hit-kù ē piàn-chó “hit-liông tùi-liông bú-liông á-liông kiáⁿ-liông chiok-liông tàng-liông sng-chôa”.Góa siōng chia̍p iōng ê sī li-li ōe, sûi-sî thò-iōng koh kan-tan kàu-taⁿ iáu-koh chiok se̍k. Chóng--sī kòe-khì ê Tâi-oân-lâng bô gōng, gí-giân lêng-le̍k ê chhì-kek sī koan-kiàn, tī tōa-náu chhoân chi̍t-ê chhng-khò͘ khǹg, chi̍t-sì-lâng lóng bô-khó-lêng ka bē-kì, m̄-koh hiān-hóng si̍t-chāi hō͘ lâng hoan-ló Tâi-oân-lâng ê te̍k-sek phah bô-khì ah, bô gí-giân tō bô bûn-hòa ta̍k-ê ài sam-su.

Siá hō͘ bó-gí lāu-su ê phoePún-thó͘-gí tāi-chiàn gōa-lâi chèng-koân ê Hôa-gí si̍t-hêng í-keng 18 tang, nā chhiâⁿ gín-á mā í-keng sêng-liân ah. Sī án-chóaⁿ lán pún-thó͘ cho̍k-kûn kóng bó-gí ê khoân-kéng tian-tò sok-sió, jîn-kháu kiám-chió, nî-lêng-chàn kàng-kē, kàu kiâⁿ-ji̍p sí-bông ê kài-sòaⁿ?  Che goân-in m̄-nā chèng-chhek ū būn-tê, tē-it-sòaⁿ ê kàu-ha̍k jîn-oân mā ài sêng-tam pō͘-hūn sek-jīm. Bó-gí lāu-su ê sin-hūn hun thé-chè-lāi kap chi-oân nn̄g-chióng, sim-thài hun sìn-kàu kap chia̍h-kàu, kàu-ha̍k hun Hôa-gí sek kap Tâi-gí chìm-chúi sek, bûn-jī sú-iōng hun Lô-má-jī phài kap Hàn-jī phài ...Chiok bô kán-tan tàn-tiāu kài-giâm to̍k-chhâi ê put-kong put-gī, kàu ū Tâi-oân chú-thé ì-sek lâi thui-hêng ê pún-thó͘-hòa Tâi-oân-ha̍k kàu-io̍k. Só͘-í chò bó-gí kàu-su ê lâng kám-sī ài ū chèng-khak ê Tâi-oân-sú koan, gí-giân ê kong-pêⁿ chèng-gī, bêng-piān sī-hui ê kak-chhéⁿ? Siōng-hó koh ū kek-bēng ê ì-sek ūi ho̍k-heng bó-gí ê chiân-tê chò ki-chhó͘ lâi phah-piàⁿ chiah tio̍h? Sī án-chóaⁿ lín ē khut-ho̍k tâu-hâng? Lâng nā ū chì-khì tio̍h-sǹg hông chhi̍h tī thô͘-kha mā ài chhōe péng-sin ê ki-hōe. Lán kám-ū bîn-cho̍k ê cheng-sîn?Lán chiah chē lâng piàⁿ su chi̍t-ê gōa-lâi-gí koh hó ì-sù kóng, koh iōng kòe-khì kìm bó-gí chò chioh-kháu, kóng chit khoán sit-chì ê ōe, kin-pún sī bī chiàn seng su, kiaⁿ-kah phòa-táⁿ, sit-khì chiàn-tàu-la̍t ê iap-bóe-káu. Mā chhut-bē Tâi-oân-hûn ê chèng-gī kap chun-giâm. Tē-it-sòaⁿ ê bó-gí chi-oân kàu-su, nā kan-na khò niá cheng-tiám-hùi sī bē-tàng seng-oa̍h--ê, éng-oán tō piàⁿ bē kòe chāi-gia̍h ê kàu-su, tian-tò phāiⁿ tio̍h hāi-sí bó-gí ê chōe-miâ. M̄-koh nā kheh-koan khiā-tī Tâi-oân chú-thé su-khó bó-gí ê bī-lâi, thè bó-gí hùn-tàu chiâⁿ-chò le̍k-sú ê kiàn-chèng, chit-khoán sú-bēng kap ì-gī sī ta̍t-tit lâng chun-kèng--ê.Chhian-bān m̄-thang lo̍h-che thè Tiong-hôa Bîn-kok gōa-lâi chèng-koân lâi siau-bia̍t ka-tī, chám-tn̄g lán a-bú ê ōe kap bûn-hòa ê kin. Tâi-oân sī sió-sió ah, m̄-koh lán ū to-goân ê gí-giân chha-pia̍t, chiah ē-tàng chiâⁿ-chò Lâm-tó gí-giân ê goân-thâu.Lán bó-gí lāu-su ê chek-jīm, sī lī-iōng bô-hêng ê gí-giân thoân-ta̍t cho̍k-kûn ê seng-oa̍h tì-hūi, bûn-hòa le̍k-sú, hòa-chò ū-hêng ê bûn-jī kì-lio̍k chó͘-sian ê lêng-hûn kò͘-sū kè-sio̍k tī chit-tè pó-tó tèng-kin seⁿ-thòaⁿ, che chiah-sī lán tī sè-kài khiā-khí ê pún-chîⁿ kap te̍k-sek.Hi-bāng kok-ūi bó-gí kàu-su thǹg-tiāu Hôa-gí ê saⁿ, bián-koán siōng-khò sî-kan ê chē-chió, chhiáⁿ ióng-kám ū chū-sìn it-ti̍t kóng ka-tī ê bó-gí.

Ka-kī ê Bó-gí Ka-kī KiùBûn, Lo̍k-im/ Tiuⁿ Siok-chinChit kúi nî lâi ū kóa hoân-ló Tâi-oân gí-giân chiong ē lûn-lo̍h Liân-ha̍p-kok Kàu-kho-bûn Cho͘-chit só͘ phêng-kó͘ ê pin-lîm tiōng-tāi gûi-hiám gí-giân téng-kip. Put-sî tī ki-chân phah-piàⁿ leh chhiúⁿ-kiù lán ê Tâi-oân bó-gí. To-sò͘ Tâi-oân soán-bîn bīn-tùi chit chióng “hui keng-chè, m̄ sī hok-lī” ê hêng-tōng lóng bô kám-kak. Ūi-siáⁿ-mi̍h leh?“Ōe nā beh kóng thàu-ki, ba̍k-sái tō póe bē lī.” Kì-jiân chèng-hú chá tō ū liáu-kái Liân-ha̍p-kok tāi-hōe 1948 nî koat-gī thong-kòe, pēng-chhiáⁿ soan-pò͘ ê “Sè-kài Gí-giân-koân Soan-giân”. Jî-chhiáⁿ chai-iáⁿ 1996 nî ê “Sè-kài jîn-koân Soan-giân”, iā chhiam-sú Liân-ha̍p-kok Kàu-kho-bûn Cho͘-chit 2001 nî ê “Sè-kài Bûn-hòa To-iūⁿ-sèng Soan-giân”. Lōe-iông pau-hâm “gí-giân sī jîn-koân” chit hāng kok-chè-siōng phó͘-phiàn siū tiōng-sī ê tāi-chì. To̍k-to̍k lán Tâi-oân téng kàu ē ê kong-bîn tō sī bô-iàu-bô-kín, liân jîn-koân thui-kóng tan-ūi mā bô leh hìⁿ-haiⁿ! Chioh-mn̄g, lán ka-kī kám ū tiōng-sī ka-kī ê bó-gí jîn-koân? Kám kóng lán ka-kī ê bó-gí jîn-koân ka-kī m̄ kiù?Sui-jiân chū 2001 nî khí, ū tī kok-sió 1 lé-pài 1 chiat 35 hun-cheng ê Tâi-oân bó-gí kàu-ha̍k. Chiong-kīn 20 nî lâi ê kiat-kó, Tâi-oân bó-gí ê sú-iōng-lu̍t sī jú lâi jú kē. Chit-kú 40 hòe chó-iū ê pē-bú ē kóng Tâi-oân bó-gí ê pí-lē bô koân. In ê gín-á tong-jiân bē-hiáu kóng ka-kī ê Tâi-oân bó-gí. Tì-sú Tâi-oân bó-gí í-keng hām-lo̍h Liân-ha̍p-kok kong-pò͘, “to pī kûn-thé lāi a-kong, a-má it-tāi sú-iōng; kûn-thé lāi pē-bú it-tāi ē-tàng lí-kái hit ê gí-giân, tān-sī pēng bē tùi tông nî-lêng-chàn he̍k-chiá sī jî-tông sú-iōng” ê chit khoán tiōng-tāi gûi-hiám-sèng ê gí-giân.Lēng-gōa, chi̍t chióng gí-giân nā ū hû-ha̍p ē-bīn chit 3 chióng chêng-hêng chiah ū khó-lêng kè-sio̍k seng-chûn--lo̍h-khì. Tē-it, tī kong-kiōng tiûⁿ-só͘, tiûⁿ-ha̍p ū lâng leh kóng. Tē-jī,  tī tōa-sió hêng thoân-pò mûi-thé ū lâng leh sú-iōng. Tē-saⁿ, tī kok kip ha̍k-hāu ū an-pâi kàu-ha̍k khò-têng.Nā chiàu bo̍k-chêng chèng-hú tùi Tâi-oân bó-gí ê siōng-teng-sèng chò-hoat, si̍t-chāi bô chò bô sí, jú chò jú sí. Chóng-kóng chi̍t kù, tō sī chèng-hú pit-su kiông-le̍k êng-chō Tâi-oân bó-gí ê tōa khoân-kéng. Tōa khoân-kéng tō sī to-sò͘ ka-têng ū leh sú-iōng bó-gí, tiōng-tiám sī chèng-hú ài kó͘-lē ka chióng-le. Chhiūⁿ-kóng siat bó-gí ka-têng piáu-iông, siat-li̍p kok ha̍k-kip ê bó-gí si̍t-giām ha̍k-hāu. Ka-siōng tāi-le̍kchhut-pán Tâi-oân bó-gí tho̍k-bu̍t téng-téng ê ū hāu chhò-si. Tn̂g-kî lo̍h--lâi chiah ū châi-tiāu pó-chûn Tâi-oân bó-gí. Phó͘-phiàn sú-iōng Tâi-oân bó-gí, chiah-ū hoat-tō͘ pī-bián Tâi-oân bó-gí pin-lîm bia̍t-choa̍t ê eh-ūn.

So͘-hoa Kong-lō͘ ê Chhong-song
Bûn, Lo̍k-im/ Tân Kim-hoaTâi-oân ê hong-kéng lóng chiok súi. Chū-lāi lâng kóng Tâi-oân sī Hông-lâi Sian-tó, chi̍t-tiám-á to bô m̄-tio̍h. Tâi-oàn 3,000 kong-chhioh koân ê soaⁿ ū 268 lia̍p. Chiah-ê soaⁿ m̄-nā soaⁿ-sè súi, tē-pîn hó, koh ū sì-bīn hái. Hong-hù ê chúi-khī chiâⁿ-chò hûn-bú, thêng-liû tī soaⁿ-io. Chhiū-bo̍k hoe-chháu hoat kah chiâⁿ-ōng. Tú-tio̍h hoe-khui ê kùi-cheh, liân soaⁿ-téng mā ká-ná hoe-hn̂g leh. Hiah-ê hûn-bū ná-chhiūⁿ khong-tiong chúi-khò͘. Khì-un nā kàng, hûn-bū tō piàn-chò hō͘-chúi, ak lo̍h-lâi chu-jūn tāi-tē. Koân-soaⁿ ê un-tō͘ pí pêⁿ-tē tāi-iok kē 15 tō͘. Jia̍t-tài ê Tâi-oân tī kôaⁿ--lâng kèng-jiân ū ki-hōe khòaⁿ-tio̍h seh. Tâi-oân-lâng ū chit khoán tāi-chū-jiân ê un-sù, si̍t-chāi sī chin hēng-hok.Hō͘ góa kám-kak siōng hēng-hok--ê, sī góa chhut-sì tī So͘-hoa Kong-lō͘ ê sió chng-thâu, Na-niû-á. Hia ū 3 bīn soaⁿ ûi--leh, chi̍t bīn ǹg hái. Khoân-kéng, khì-hāu lóng chiok chán. Siàu-liân ê sî, in-ūi tē-iân ê koan-hē, koh kám-liām chhù lāi pē-bú sin-khó͘. Siūⁿ-beh thàn-chîⁿ hôe-pò. Tō khì khó tē-5 ūn-su-chhù ko-kip-chhia ê sûi-chhia ho̍k-bū-oân, hēng-ūn khó-tiâu. Hit-chūn iáu-bōe ū hóe-chhia, “Kim-má-hō” sī chú-iàu ūn-su lâng-kheh chhut-ji̍p ê chhia. Kim-má-hō sió-chiá sī chin phāⁿ ê thâu-lō͘. Goe̍h-hōng chiàu khí-lo͘h-sò͘ hoat, sǹg sī ko siu-ji̍p--ê. Só͘-í chiah ē-tàng pó͘-thiap goán tau hoan sin chhù. Gún ta̍k-ji̍t chhēng-tio̍h pih-chah ê chè-ho̍k, cheng-sîn pá-tīⁿ, tòe chhia pháu tī oan-oan khiau-khiau ê soaⁿ-lō͘. Khòaⁿ-tio̍h pe̍h-éng phah hái-hōaⁿ bí-lē ê sòaⁿ-tiâu. Soaⁿ, hái, thiⁿ lóng chiok chheng-khì. Tī soaⁿ-hong, hái-hong thàu-lām chhoe--lâi ê bí-lē lú-tô͘ siōng-pan, si̍t-chāi chiok hok-khì--lah. Tùi So͘-hoa Kong-lō͘ bê-loân bû-hān. Siuⁿ-si sī in-ūi ta̍k-chām lóng ū gún chheng-chhun ê iáⁿ-jiah.So͘-hoa Kong-lō͘ ê hong-kéng lóng chiok chán. Chheng-chúi Toān-gâi sī sè-kài ū miâ--ê. Chit tiâu lō͘ mā sī tōa lâm-ò tē-tài tùi-gōa î-it ê thong-lō͘. Bô-lūn chiūⁿ-pak khì So͘-ò, ia̍h-sī lo̍h-lâm khì Hoa-liân, lóng ài kiâⁿ chit tiâu lō͘. Kong-lō͘ chhiat-khui lâm-pak pêng. Lâm-pêng ū Lâm-khe, Lâm-ò, Chià-phō͘, Tōa-po͘, Hái-gān, Na-niû-á chiah-ê pêⁿ-tē-lâng tòa ê chng-thâu. Pak-pêng sī Lâm-ò-siā, Piah-háu, Kim-iâng, Lo̍k-phôe, Hoâiⁿ-soaⁿ-á chiah-ê Tayal cho̍k ê chng-thâu. Chá-kî chit tiâu lō͘ sī toaⁿ-hiòng thong-chhia. Só͘-ū ê chhia chhut-ji̍p lóng ài tī Tang-ò, Lâm-ò, Hô-pêng, Chông-tek chit kúi ê chng-thâu sio-siám-chhia. 1980 nî Pak-hôe Thih-lô͘ thong-chhia. Hit-chūn Tâi-oân keng-chè tng-hó, tōa kiàn-siat tài-tōng hoân-hôa. So͘-hoa Kong-lō͘ khui siang hiòng--ah. Kong-lō͘ ê chhia-chōa bô koh tī koán-chè-chām sio-siám-chhia. Kim-má-hō sió-chiá mā bô koh-chài khòaⁿ--tio̍h ah.Jîn-seng ê kio̍k-chêng chi̍t bō͘ chi̍t bō͘ ián-chhut. Gún tùi kò͘-hiong ê chêng sī éng-oán sio khan-liân--ê. Lī-khui kò͘-hiong liáu-āu, tú-tio̍h--á tńg--khì. Khòaⁿ So͘-hoa Kong-lō͘ chi̍t pái pí chi̍t pái koh-khah sit-sek. Tang-ò khí Hēng-hok Chúi-nî-chhiáng, Hô-pêng ū Tâi-oàn Chúi-nî kong-si, Hô-jîn khui soa-chio̍h-á-tiûⁿ. Kàu chit-má “So͘-hoa-kái” kang-têng, Hàn-pún mā ó͘ kah chhap- chhùi-chhéng. Liân gún Na-niû-á ê soaⁿ kap chhân-hn̂g mā lóng chhāi tiān-thah--ah. Sui-jiân kiàn-siat ū keng-chè hoat-tián ê khó-liông, m̄-koh lóng sī teh phò-hāi tāi chū-jiân. Sî-tāi chìn-pō͘ só͘ hù-chhut ê tāi-kè, sī hi-seng tāi-chū-jiân chu-sán. Gún tùi So͘-hoa Kong-lō͘ ê chhong-song kám-kak chin bô-nāi.Tâi-oàn sī Hông-lâi Sian-tó. M̄-koh tōa kiàn-siat nā bô kiam-kò͘ le̍k-sú koan-kong, chiah-ê bô-hêng bûn-hôa chu-sán ê koan-liām kan-na tī phû-bīn piàⁿ keng-chè. Che kè-ta̍t sī beh án-chóaⁿ sǹg--leh? Chin-chiàⁿ sī ē-hiáu sǹg, bē-hiáu tû--lah!

Siáⁿ-mi̍h Sī Chìm-chúi Sek Kàu-io̍k
Bûn, Lo̍k-im/ Khu Phek-hôa2018 nî 12--goe̍h Li̍p-hoat-īⁿ í-keng thong-kòe Kok-ka Gí-gân Hoat-tián-hoat--ah. Hō͘ lâng kám-kak bó-gí kàu-io̍k chiâⁿ ū ǹg-bāng. Góa sī chi̍t ê bó-gí ma-ma, tùi bī-lâi ê kàu-io̍k thé-chè ū chin-tōa ê kî-thāi. M̄-koh hiān-chhú-sî khòaⁿ--tio̍h ê hiān-siōng, soah hō͘ góa chiâⁿ hoân-ló.Bo̍k-chêng Kàu-io̍k-pō͘ só͘ thui-sak ê iù-jî-hn̂g pún-thó͘-gí chìm-chúi sek si̍t-giām kàu-iok, tàu-té sī chò chin--ê? A̍h-sī ké--ê? Thiaⁿ-tio̍h chiam-tùi iù-jî-hn̂g thui-sak Tâi-gí chìm-chúi sek kàu-io̍k, goân-pún sī chin hoaⁿ-hí. M̄-koh khì liáu-kái í-āu, sī chiâⁿ siūⁿ-khì. Mn̄g hn̂g-tiúⁿ án-sǹg beh án-chóaⁿ sak? Hn̂g-tiúⁿ kóng chi̍t lé-pài chhōe chi̍t-kang lâi chò, jî-chhiáⁿ sī bó͘ chi̍t chiat khò tō hó. Án-ne kám sī chìm-chúi sek?Koh kóng kàu-sek ê pò͘-tì m̄-bián iōng lô-má-jī, lóng iōng hàn-jī tō hó.Siūⁿ bē kàu kàu-io̍k kang-chok-chiá tùi pheng-im ê tiōng-iàu-sèng kèng-jiân hiah gōa-hâng! Kî-sit iōng pí-kàu tō chai:O̍h Hôa-gí kám m̄-bián o̍h chù-im hû-hō?
O̍h Eng-gí kám m̄-bián o̍h pheng-im?
O̍h Ji̍t-gí kám m̄-bián o̍h kana?
Sī án-chóaⁿ o̍h Tâi-gí m̄-bián o̍h lô-má-jī?Lāu-su mā kóng bô sî-kan o̍h lô-má-jī. Chhiáⁿ-mn̄g Eng-gí lāu-su kám ē-sái kóng bô sî-kan o̍h Êng-bûn jī-bó? Bē-hiáu lô-má-jī, lāu-su kám ū hoat-tō͘ chèng-khak kā bó-gí kóng--chhut-lâi? Ha̍k-seng kám ē-hiáu iōng Tâi-gí liām? Siōng-khò kàu-châi sī Tâi-gí iah-sī Hôa-gí? Chòe-āu iū koh choán-khì choân Hôa-gí ê kàu-ha̍k, choân Hôa-gí ê chêng-kéng. Án-ne kám sī chìm-chúi sek? Kàu-io̍k-pō͘ kám ū chin-chiàⁿ beh chhui-sak Tâi-gí?Taⁿ tio̍h-ài iau-kiû Kàu-io̍k-pō͘ thàn “Kok-ka Gí-giân Hoat-tián-hoat” si-hêng, ài siat-li̍p choân Tâi-gí ê iù-jî-hn̂g, sió-ha̍k, kok-tiong. Sīm-chí kàu ko-tiong kai-tōaⁿ lóng iōng Tâi-gí kà khò. Í gí-gián-châu ê khài-liām siat-li̍p gí-khu lâi pó-hō͘ bó-gí mài liû-sit. Hō͘ gín-á tn̂g-kî chìm tī bó-gí thiaⁿ-kóng ê khoân-kéng. Chò chin-chin chiàⁿ-chiàⁿ ê chìm-chúi sek kàu-io̍k. Ná-sī ē-tàng ta̍k kang, ta̍k chiat khò lóng sī Tâi-gí kóng-khò, Tâi-gí tō-sī kàu-ha̍k ki-té gí-giân. Án-ne Tâi-gí tō m̄-nā sī chi̍t ê kho-bo̍k niâ. Ē-tàng hō͘ chū sè-hàn kóng bó-gí ê gín-á ū bó-gí khoân-kéng thang iân-sio̍k. Mā hō͘ ū-sim beh hō͘ gín-á o̍h Tâi-gí ê ka-tiúⁿ khah ū khùi-la̍t.Kok-ka Gí-gân Hoat-tián-hoat si-hêng tio̍h-ài tiōng-sī gí-giân pêng-khoân kap ho̍k-chìn, pó-chiong jîn-bîn kóng bó-gí kap bó-gí siū-kàu-khoân. Án-ne chìm-chúi sek kàu-io̍k chiah ū khó-lêng kā Tâi-gí kiù oa̍h--khí-lâi.

Bô Kâng-khoán ê Goân-siau-cheh Oa̍h-tāngBûn, lo̍k-im／Kang, Têng Chhiū（Tâi-tiong-chhī Kok-an Kok-sió Tâi-gí kàu-su）Téng kúi-ji̍t Goân-siau-cheh, hiông-hiông chiap-tio̍h goán cha-bó͘-kiáⁿ ê tiān-ōe, kóng i tī Má-lâi-se-a, tng-leh chham-ka in ê Goân-siau-cheh oa̍h-tāng. Sī chi̍t-chióng kiò-chò “phau-kam-á” ê bûn-hòa oa̍h-tāng. Goán cha-bó͘-kiáⁿ “Pōe-soân” tī Má-lâi-se-a ê Kuala Lumpur choh-sit, thâu-bóe ū 2 nî--ah. Sam-put-gō͘-sî ē chham-ú chāi-tē ê bûn-hòa oa̍h-tāng, thang lâi iông-ji̍p in ê seng-oa̍h. Pōe-soân nā ū tú-tio̍h khah te̍k-sû, khah chhù-bī ê tāi-chì, lóng ē kah góa hun-hióng. Chit-pái khòaⁿ-tio̍h chiah-nī sin-kî ê goân-siau oa̍h-tāng, sûi tio̍h khà tiān-ōe tńg-lâi pò góa chai. Koh mn̄g góa kóng khah-chá lán Tâi-oân, tī Goân-siau-cheh ê sî, kám ū siáⁿ-mih chhù-bī ê bîn-sio̍k oa̍h-tāng?In Má-lâi-se-a hia, tī Goân-siau-cheh ê sî, ē kí-pān chi̍t chióng chhin-chhiūⁿ “phau-siù-kiû” hit chióng kiò-chò “phau-kam-á” ê bûn-hòa oa̍h-tāng. “Phau-kam-á” ê oa̍h-tāng, sī chi̍t tīn nî-khin bōe kiat-hun ê cha-bó͘-gín-á, the̍h chi̍t lia̍p kam-á, tī téng-bīn siá miâ, tùi ô͘ ê chi̍t pêng kā tàn--lo̍h-khì. Lēng-gōa chi̍t pêng ū chi̍t tīn bōe kiat-hun ê siàu-liân cha-po͘, tō gia̍h bāng-á lâi hô͘ kam-á. Chit chióng oa̍h-tāng sī beh chè-chō bī-hun lâm-lú se̍k-sāi ê ki-hōe, iā-sī chá-chêng chhòng-chō hó in-iân ê chi̍t chióng hong-sek. Chin ū jîn-chêng-bī ê khoán-sek, koh ū “chêng-jîn-cheh” ê lāi-hâm. Chin-chiàⁿ ta̍t-tit lâi pó-liû, kā tòng-chò chi̍t chióng bûn-hòa oa̍h-tāng lâi chhui-tián, eng-kai sǹg chin ū te̍k-sek. Thiaⁿ-kóng kàu chit-má, koh ē kā tiān-ōe hō-bé, FB ê siàu-hō, Line ê ID, QR code, chiah-ê hiān-tāi ê ko͘-thong kang-kū, lóng siá-siá tī kam-á bīn-téng. Chin-chiàⁿ sī chi̍t-chióng chìn-hòa pán ê bûn-hòa-oa̍h-tāng. tòe siā-hōe ê sî-sè leh kiâⁿ, koh ke chi̍t-tiám-á gô͘-lo̍k ê khì-hun, khêng-si̍t chin hō͘ lâng ē o-ló--chit.Kóng kàu chia, hō͘ góa siūⁿ-khí lán Tâi-oân, tī Goân-siau-cheh ê sî, mā ū chin phong-phài ê bîn-sio̍k oa̍h-tāng. Chí-sī lóng bô leh chhui-kóng, chin chē lâng m̄-chai niā-niā. Chhiūⁿ-kóng Goân-siau-cheh àm-mê ê “Thiàu chhài-kó͘, chhōa hó bó͘. Thau bán chhang, kè hó ang.”, mā sī chi̍t chióng chin ū ì-gī ê bîn-sio̍k oa̍h-tāng. Ē-tàng hō͘ siàu-liân chi̍t-pòe, liáu-kái chá-chêng lāu-iân--ê, in lâm-lú chi-kan se̍k-sāi ê kòe-têng. Lán kā siūⁿ khòaⁿ-māi, chi̍t tīn bô chhōa-bó͘ ê siàu-liân-ke, khì kàu chhài-hn̂g leh thiàu chhài-kó͘, koh ū chi̍t-tīn iáu-bē kè-ang ê cha-bó͘ iⁿ-á, khì chhài-hn̂g leh bán chhang. Tī cha̍p-gō͘-mê kng-iàⁿ-iàⁿ ê goe̍h-niû ē-kha, kui-tīn bī-hun lâm-lú, lóng tī chhài-hn̂g lāi, tī chiah-nī ū lo͘-bán-tih-khoh ê khì-hun ē-bīn, ē kek-chhut siáⁿ-mih hóe-chhiⁿ, chin-chiàⁿ hō͘ lâng chiâⁿ kî-thāi.Koh ū, thiaⁿ-kóng su-tong-sî, khah tāi-hong ê cha-po͘ cha-bó͘, nā-sī khòaⁿ ē chiūⁿ-ba̍k, tō ē-tàng sio-chio khì siúⁿ-hoe-teng, ioh-teng-bê, sūn-sòa iok-hōe kâⁿ sàn-pō͘. Nā-sī khah pì-sù--ê, tō tńg-khì kiò a-bú chhōe mûi-lâng-pô-á khì kóng chhin-chiâⁿ, án-ne sêng-chiū chin chē hó in-iân. Che kám m̄-sī chin hó ê bûn-hòa oa̍h-tāng. Chit chióng goân-siau oa̍h-tāng, ē-tàng hō͘ chit-má ê siàu-liân-lâng chai-iáⁿ, chá-chêng lán téng-iân--ê, in lâm-lú chi-kan se̍k-sāi ê siōng hó ki-hōe, tō-sī tī goân-siau-mê. Sui-jiân Goân-siau-cheh bô “chêng-jîn-cheh” chi miâ, soah ū “chêng-jîn-cheh” chi si̍t. Siáng kóng Tâi-oân-lâng bô lo͘-bán-tih-khoh? Siáng kóng Tâi-oân-lâng bô “chêng-jîn-cheh”? Ūi-siáⁿ-mi̍h bô beh kā chit chióng thoân-thóng oa̍h-tāng hó-hó-á pó-liû koh chhui-sak--lo̍h-khì.

Tī sè-kài, Tâi-oân í-keng hō͘ lâng jīn-tēng sī “í-khai-hoat” ê kok-ka! Án-ne 21 sè-kí ê Tâi-oân-lâng iáu-koh ū siáⁿ-mih khiàm-tiám--bô? Góa tī chia beh kóng: Tâi-oân-lâng siōng-kài khiàm-khoat--ê chiū sī “Sìn, Bōng, Ài”!Sī siáⁿ-tāi Tâi-oân-lâng ē ū chia-ê khiàm-tiám? In-toaⁿ ū 4 tiám,1. Kú-tn̂g hō͘ lâng si̍t-bîn kap hun-hòa, tì-sú hoân-sū lóng iōng “gán-sî-chêng ka-kī ê koan-tiám” chò ki-pún su-khó: chit-má án-chóaⁿ tùi góa khah hó? Chiū án-chóaⁿ chò. Só͘-pái bô tn̂g-kî, chéng-thé-sèng ê chiàn-lio̍k su-khó kap kiàn-li̍p Tâi-oân pang-kok ê kè-ōe, án-ne tùi lán beh kiàn-kok tek-khak ū chin tōa ê khùn-lân.2. Tâi-oân-lâng m̄ bat ū ka-kī ê kok-ka. M̄ chai “kok-ka” sī siáⁿ-mi̍h, mā bē-hiáu án-chóaⁿ chò kok-ka ê chú-lâng, put-koán sī jīn-ti, koân-lī kap gī-bū lóng bô chin chheng-chhó.3. Ka-kī ê gí-giân, bûn-hòa hō͘ lâng phìⁿ-siùⁿ kap chau-that, sit-khì chò-lâng ki-pún ê “lêng-hûn pó-hō͘” ki-chè. Jîn-sèng kàng kàu siōng kē thêng-tō͘. Hoân-sū lóng pàng-gōa-gōa, kám-kak kap ka-kī bô koan-hē, bô beh koan-sim, mā bē-hiáu koan-sim.4. Kú-tn̂g ê si̍t-bîn kàu-io̍k, thâu-khak té kan-ta chai-iáⁿ “si̍t-iōng” ê tì-sek kap ha̍k-būn, chiok khiàm to̍k-li̍p su-khó kap phoe-phòaⁿ ê châi-tiāu, kiōng-beh chiâⁿ-chò “bûn-bêng si̍t-bu̍t-jîn”!In-ūi téng-thâu ê lí-iû, Tâi-oân-lâng tùi ka-kī, tùi pa̍t-lâng lóng bô sìn-sim; tùi bī-lâi mā bô siáⁿ-mih ǹg-bāng, m̄ káⁿ ū kià-bāng, kòe 1 ji̍t sǹg 1 ji̍t, thàn-chîⁿ khah iàu-kín. Koh-khah chhám--ê sī, “pa̍t-lâng ê kiáⁿ sí bē liáu”, chhù-lāi chéng-lí kàu chheng-khì-tang-tang, chhut-khì gōa-kháu chiū pùn-sò o͘-pe̍h tàn! Ē-hiáu ài ka-kī ê kiáⁿ-sun, tān-sī bē-hiáu khó-lī “kú-tn̂g liáu-āu” ê kiáⁿ-sun. Tùi siā-hōe bô chek-jīm-kám, koh-khah bián kóng koan-sim kok-ka!Tâi-oân-lâng nā-sī chin-chiàⁿ siūⁿ-beh kiàn-li̍p hiān-tāi bûn-bêng ê pang-kok, eng-kai kóaⁿ-kín kái-tiāu téng-bīn ê chèng-thâu, iōng hiān-tāi-lâng ê thâu-khak su-khó Tâi-oân ê bī-lâi, iōng hū-chek ê thāi-tō͘, jīn-chin ê chok-ûi kap ū oán-kiàn ê gán-kong, chek-ke̍k pôe-ióng “Sìn, Bōng, Ài” ê hiān-tāi-lâng sèng-keh — tùi ka-kī, tùi siā-hōe, tùi kok-ka ū sìn-sim, ū ǹg-bāng kap ū ài-sim, jīn-chin chham-ú kong-kiōng sū-bū, tōa-la̍t kó͘-bú kiàn-kok ì-sek, kóaⁿ-kín kiàn-li̍p bûn-bêng kok-ka, hō͘ Tâi-oân āu-tāi kiáⁿ-sun ū hó só͘-chāi thang kòe hēng-hok khoài-lo̍k ê hó nî-tang!

2013 nî ê jī-káu-mê, Tâi-oân tng-teh lāu-jia̍t thoân-îⁿ, chún-pī kòe sin-nî; góa lâng tī àm-pang ê hóe-chhia téng-thâu, ùi Ìn-tō͘ tē jī tōa siâⁿ Kolkata, beh chiân-óng Hu̍t-tô ngō͘ chhut jîn-seng tō-lí ê sèng-tē － Gaya. Lâi kàu Gaya, ū chin chē ùi sè-kài kok-kok lâi chia tiâu-sèng ê lâng-kheh, cháu-chhōe só͘-ūi sèⁿ-miā ê ì-gī. Chit tōaⁿ lú-têng soah bô-ì-tiong hō͘ góa chhōe-tio̍h thang kā Tâi-oân ê kòe-khì phah hō͘ khui ê só-sî, khai-sí góa jīn-bat Tâi-oân ê tō-lō͘.Tī Gaya, góa khòaⁿ-tio̍h móa-móa ê Hu̍t-kàu sìn-tô͘, koh tú-tio̍h chin chē kap góa kāng-khoán phāiⁿ phāiⁿ-á lú-hêng ê lâng. Goán kā koàn-sì ê it-chhè hòng-hā, kā kui-nî-thàu-tang ê ke-hóe siu ji̍p-khì 1 ê phāiⁿ-á, lī ka chhut-cháu. Ta̍k ê lâng chhut-cháu ê goân-in, ē-sái kóng sī thiⁿ chha kàu tē, î-it kāng-khoán--ê tō sī goán soán-te̍k lī-khui, jiân-āu tī lō͘--li̍h sio-tú. Hoān-sè tī goán ê sim-lāi, lóng ū 1 ê khǹg chin kú ê būn-tê, tng-teh tán goán khì chhiau-chhōe tap-àn.Góa sī chin kah-ì se̍k-sāi sin ê pêng-iú, tī chia mā ta̍k kang lóng ē se̍k-sāi sin ê pêng-iú. Goán tû-liáu kau-liû, hun-hióng lú-hêng ê keng-giām í-gōa, koh ē kā lâng siāu-kài ka-tī ê ka-hiong, ka-tī ê kok-ka. “Tâi-oân sī 1 ê hái-tó, bô tōa. M̄-koh i siáⁿ-mi̍h lóng ū, ū soaⁿ, ū hái, koh ū chin jia̍t-chêng ê jîn-bîn, hoan-gêng lín lâi khoân-tó!” Che sī góa thâu 1 pái kā gōa-kok-lâng siāu-kài Tâi-oân, góa hi-bāng góa ka-tī ē-ēng-tit kóng koh-khah chē iú-koan Tâi-oân chit phiàn thó͘-tē ê kò͘-sū, sòa--lâi góa chiah hoat-hiān, che í-keng sī góa tùi Tâi-oân siōng chīn-pōng ê liáu-kái, goân-lâi góa tùi Tâi-oân ê jīn-bat sī hiah-nī-á chho͘-chhián.Lī-khui Gaya, lâi kàu Varanasi, chia ū 1 tiâu chin chhut-miâ ê tōa khe － Ìn-tō͘-lâng ê sèⁿ-miā tōa khe, hō-chò “Ganga”. Tī Varanasi, góa tn̄g-tio̍h 1 ê Chile-lâng, i í-keng liû-lōng sè-kài 2 tang khah ke, m̄-koh i kā góa kóng--ê, soah lóng sī Chile, Lâm-bí-chiu ê le̍k-sú, bûn-hòa, siā-hōe būn-tê. I ū i ka-tī te̍k-iú ê koan-tiám kap siūⁿ-hoat. Tān-sī góa kám-kak--tio̍h--ê, soah sī i tùi chhiâⁿ-ióng i tōa-hàn ê thó͘-tē ū chin chhim, chin chhim ê kám-chêng. Só͘-tì, tō-sǹg lī-khui 2 tang, khah siūⁿ, khah kóng--ê lóng sī ka-hiong ê tāi-chì. Tng i iau-chhiáⁿ góa siāu-kài Tâi-oân, góa soah hiông-hiông kám-kak kiaⁿ-hiâⁿ, in-ūi tī Tâi-oân chhut-sì ê góa, tùi chit tè thó͘-tē m̄-tāⁿ bô ka-tī ê khòaⁿ-hoat, sīm-chì kám-kak i lī góa chiok hn̄g, chiok hn̄g.Tńg lâi Tâi-oân, lâi kàu Ko-hiông, chia mā ū 1 tiâu chhut-miâ ê tōa khe － Ko-hiông-lâng ê sèⁿ-miā tōa khe, hō-chò “Ko-pîn-khe”. Chū sè-hàn kàu tōa-hàn, góa chiông-lâi m̄ bat hó-hó-á kā khòaⁿ--kòe, sui-bóng “Ko-pîn-khe” lī goán tau kan-taⁿ 3 kong-lí hn̄g. Tng góa ta̍uh-ta̍uh-á liáu-kái “Ko-pîn-khe” ê kòe-khì, tī góa sim-lāi ê chhiong-kek, koh-khah iâⁿ thâu 1 pái khòaⁿ-tio̍h “Ganga” hō͘--góa ê kám-tōng.“Kīn biō khi sîn, lō͘-thâu nā hn̄g chiah ū chhin”, chit kù sio̍k-gān hoān-sè sī beh kā lán thê-chhéⁿ, ài lán m̄-thang bē-kì-tit chhiâⁿ-ióng lán tōa-hàn ê thó͘-tē, m̄-thang bē-kì-tit ka-tī sī siáⁿ lâng. Ùi chhù-piⁿ ê tōa khe khai-sí, góa khai-sí jīn-bat Tâi-oân. Sióng-siōng ū 1 kang, góa lâng tī thiⁿ-piⁿ-hái-kak, 1 ê bô lâng se̍k-sāi--góa ê só͘-chāi, kap chi̍t-kóa lâng chò-hóe, góa ē-sái chhin-chhiūⁿ hit ūi Chile-lâng kāng-khoán, kóng--ê lóng sī chit tè thó͘-tē, siūⁿ--ê lóng sī góa ê ka-hiong, kòa-liām--ê iû-goân sī Tâi-oân ê tōa-tōa-sè-sè.

Koh-chài kóng, āu-pái ē ū chiok chē ū “keng-chè kè-ta̍t” ê Tâi-oân Bó-gí bûn-hòa sán-phín, chhin-chhiūⁿ koa-khek, hì-kio̍k, tiān-iáⁿ, si-bûn, bàng-gà, toh-téng game (toh-iû), sīm-chì AI (jîn-kang tì-hūi) téng, m̄-nā kan-ta beh hō͘ Tâi-oân-lâng sńg-iōng, him-sióng, mā ē-tàng hō͘ pau-hâm Tiong-kok kap Tang-lâm-a chē-chē gōa-kok-lâng hiáng-siū.Khó-lī téng-thâu só͘ kóng ê sū-hāng, lán beh kiàn-gī:1. Hàn-jī chīn-liōng hān tī 12 nî kok-kàu iōng-jī hoān-ûi, siāng hó sī bô chhiau-kòe 2,000 jī, án-ne tùi ha̍k-seng beh o̍h, Tâi-oân-lâng beh tha̍k, kap gōa-kok-lâng beh him-sióng khah ū pang-chān.2. Khó-lī Tâi-oân Bó-gí to-goân lâi-goân kap lōe-iông, sêng-jīn “to bûn-jī bûn-thé” ê su-siá pit-iàu, pau-hâm “tan-sûn siá Hàn-jī”, “choân-pō͘ siá Lô-má-jī”, “Hàn-jī lām Lô-má-jī chò-hóe siá” 3 khoán bûn-thé.3. Chun-tiōng Tâi-oân-lâng miâ-sèⁿ-koân, ín-chún iōng Tâi-oân Bó-gí siá kò-jîn miâ-sèⁿ, pau-hâm sin-hūn-chèng kap hō͘-chiàu, chhin-chhiūⁿ Hêng-chèng-īⁿ hoat-giân-jîn Kolas Yokata án-ne (Sin-ka-pho kap Hiang-káng lóng sī án-ne chò).4. Tui-jīn Pe̍h-ōe-jī ê “bûn-jī tē-ūi”. Kòe-khì 150 nî lâi, Pe̍h-ōe-jī thè Tâi-oân-lâng pó-liû bó-gí, kiàn-li̍p Tâi-oân Bó-gí ê thoân-thóng bûn-hòa, chhut-pán chiok chē chiok chē chong-kàu, bûn-ha̍k, i-ha̍k téng su-bīn chu-liāu, choân sè-kài gián-kiù Tâi-oân Bó-gí ê ha̍k-chiá lóng ū teh sú-iōng. Pe̍h-ōe-jī bûn-hiàn thang kóng sī sè-kài-sèng ê bûn-hiàn. “Choán-hêng Chèng-gī” tong-jiân eng-kai ū Pe̍h-ōe-jī ê hūn.5. Pí-chiàu kòe-khì Hôa-gí kàu-ha̍k, pian-siá Lô-má-jī “Tâi-oân Bó-gí Siú-chheh”, chhiūⁿ kà ㄅㄆㄇ án-ne, seng kà 10 lé-pài 50 chiat khò ê Lô-má-jī, koh lâi chiah khai-sí kà Hàn-jī.6. Pí-chiàu «Kheh-ka Ki-pún-hoat» tē 11 tiâu kap «Goân-chū-bîn-cho̍k Ki-pún-hoat» tē 9 tiâu, sêng-li̍p chèng-hú chhut chîⁿ ê “Hêng-chèng Hoat-jîn” Kok-ka Gí-giân Hoat-tián Tiong-sim.

“Choán-hêng chèng-gī (Transitional Justice)” tō sī bîn-chú kok-ka tùi kòe-khì to̍k-chhâi chèng-hú só͘ si̍t-si ê ûi-hoat kap bô chèng-gī ê hêng-ûi, chò-chhut mí-pó͘ ê 1 chióng chò-hoat. Thong-siông ū su-hoat, le̍k-sú, hêng-chèng, hiàn-hoat, pôe-siông chit kúi ê bīn-hiòng. M̄-koh, góa hoat-kak lán chit-má leh hoah ê “choán-hêng chèng-gī”, ná-chhiūⁿ bô kóng-tio̍h “gí-giân” ê choán-hêng chèng-gī, só͘-í, tī chia góa beh te̍k-pia̍t thê chhut-lâi thó-lūn.Ta̍k-ke lóng chai-iáⁿ, tī Kok-bîn-tóng chèng-hú ê kài-giâm thóng-tī ē-bīn, Tâi-oân ê pún-thó͘ gí-giân, m̄-koán sī Goân-chū-bîn kok cho̍k-gí, Kheh-gí iah-sī Tâi-gí, chiâu siū-tio̍h kiông-le̍k ê táⁿ-ap. Tī ha̍k-hāu--lih, iōng hoa̍t-chîⁿ, hoa̍t-khiā, kòa káu-pâi-á ê hong-sek, kìm-chí ha̍k-seng kóng bó-gí. Tī siā-hōe siōng, hān-chè tiān-sī, tiān-tâi iōng pún-thó͘ gí-giân hòng-sàng ê sî-kan; pún-thó͘ gí-giân ê hì-kio̍k mā siū-tio̍h hān-chè, tì-sú ū iōng Hôa-gí ián pò͘-tē-hì kap koa-á-hì chit chióng hàm-kó͘ ê tāi-chì; koh hān-chè Tâi-gí koa-khek pò-sàng ê sò͘-liōng. Chē-chē tùi gí-giân khoân-kéng ê ap-chè, kàu-taⁿ iáu-bōe siū-tio̍h chē-chē lâng ê thó-lūn kap koan-sim, che sī lán te̍k-pia̍t ài chù-ì--ê.Gí-giân ê choán-hêng chèng-gī, sī kap sî-kan leh sio-piàⁿ, khòaⁿ sī bán-kiù ê sok-tō͘ khah kín, iah-sī liû-sit ê sok-tō͘ khah kín. Lán ta̍k-ke lóng chiâⁿ phah-piàⁿ lâi kiù bó-gí, iáu bô-it-tēng piàⁿ ē iâⁿ liû-sit ê sok-tō͘, hô-hóng, chit-má lán iáu khòaⁿ bē tio̍h chèng-hú tī gí-giân ê choán-hêng chèng-gī téng-bīn, ū siáⁿ-mih chek-ke̍k ê chok-ûi, chin-chiàⁿ hō͘ lâng chheh-sim kap hùn-khài.Pháiⁿ-miā-kiáⁿ bô pi-siong ê khoân-lī, lán ǹg-bāng kâng-sim ê iú-chì chò-hóe khiā--khí-lâi, hoat-hui múi chi̍t ê lâng ê éng-hióng-le̍k, khì éng-hióng sin-khu-piⁿ ê lâng, ta̍k-ke lóng lâi bán-kiù bó-gí, koh tio̍h kiông-le̍k kàm-tok chèng-hú, ài in thê-chhut ho̍k-chín bó-gí ê bo̍k-phiau kap chìn-tō͘, hō͘ lán chi̍t hāng chi̍t hāng lâi tui-chong, án-ne chiah ū chìn-tián kap sêng-kó. Góa tùi bó-gí ho̍k-chín ê lí-sióng bo̍k-phiau, siōng-bô ài hêng lán tī chiàn-chêng 1945 nî ê Tâi-gí lêng-le̍k, chhiáⁿ ta̍k-ke chò-hóe lâi phah-piàⁿ.

Tâi-oân siū gōa-lâi-chiá chhim-ji̍p, ùi tē-miâ tō thang khòaⁿ-chhut ū siang-têng ê ap-pek. 1 ê sī thóng-tī-chiá ūi-tio̍h ka-tī kah-ì iah-sī chèng-tī bo̍k-te̍k, kái-piàn lán ê tē-miâ. Chit khoán tē-miâ mā chhiâng-chāi in-ūi ōaⁿ lâng thóng-tī, tō hông kái lâi kái khì; lēng-gōa 1 ê, sī Tâi-oân-lâng ngē beh iōng Hàn-jī siá, án-ne kì--lo̍h-lâi ê tē-miâ, tû-liáu im gâu cháu-cheng--khì, koh ē hō͘ Hàn-jī jī-bīn ê ì-sù niú-khiok. 400 gōa tang lâi, lán ê tē-miâ hông kái kah sit-khì thó͘-tē ê goân-bī, phah-tn̄g bûn-hòa ê liân-kiat.Lán kí chi̍t-kóa tē-miâ chò lē:3. Chheng-kok sî-tāi: In-ūi bô koan-sim Tâi-oân, tû-liáu hêng-chèng-khu, khah chió chèng-tī-sèng kái-miâ; m̄-koh bîn-kan tōa-liōng iōng Hàn-jī lâi siá Pêⁿ-po͘ (Goân-chū-bîn) cho̍k-gí hō ê tē-miâ.Tâi-oân tn̂g-kî siū gōa-lâi chèng-koân thóng-tī, koh siū Hàn-bûn-hòa sé-náu, bē-kì-tit ka-tī ê chó͘-sian, bûn-hòa, gí-giân, thó͘-tē. Iû-kî tē-miâ, gí-giân sī ta̍k kang teh khòaⁿ, teh thiaⁿ--ê, án-ne bē-su kè-sio̍k teh phīⁿ bê-hûn-io̍h, it-ti̍t bē cheng-sîn. Só͘-í “tē-miâ chèng-gī”, “gí-giân chèng-gī” lóng eng-kai ài thó--tńg-lâi.Chit-má “tē-miâ chèng-gī” khah chió lâng teh kóng. Tong-jiân, ū-ê tē-miâ in-ūi sú-iōng ê sî-kan kú--lâi,  í-keng pháiⁿ thó--ah, m̄-koh, lán iáu sī eng-kai lâi thó-lūn beh án-chóaⁿ thoat-lī Hàn-jī ê sok-pa̍k.Nā bô, tō sǹg chú-koân būn-tê kái-koat, Hàn-jī mā ē kè-sio̍k niú-khiok kap jiáu-loān. Pit-chiá jīn-ûi, lán tio̍h-ài seng chò “tē-miâ” ê choán-hêng chèng-gī, kiàn-kok chiah ū ì-gī, chú-koân chiah ū pó-chiòng.

Taⁿ lūn-kàu Siōng-tè só͘ chò--ê, chiàu lán sè-kan-lâng ê jio̍k-gán sī khòaⁿ bē ē chiâu liáu. Mi̍h ū pó-pòe--ê, iā ū khah chho͘-sio̍k--ê; nā-sī beh kóng-khí kàu chiâu-pī, sī kóng bē chīn.Sió-khóa kú-khí 1 hāng lâi kóng: Tē-bīn-chiūⁿ ê chhiū-nâ, ū sím-mi̍h thang kan-sia̍p tī lán lâng? Nā lio̍h-á lâi siūⁿ si̍t-chāi sī ū, chin tōa. Hit-hō ê só͘-chāi sī khah siông ū chúi, iā khah ài tùi hia lo̍h-hō͘; siūⁿ kàu chit-ê tàu-tí sī sím-mih lí tī--teh? Chin-chiàⁿ ū, tek-khak sī ū lí. In-ūi chhiū-nâ sī sio̍k-tī kôan-soaⁿ-niá-bóe ê tiong-kan; nā-sī i siông-siông bō͘-sēng, sī tùi khah ū tà hûn tī hia, chiū khoài-khoài ē lo̍h-hō͘; pêⁿ-iûⁿ ê só͘-chāi pah-hāng chháu-ba̍k iā tòe i heng-khí.Koh, chhiū ê kin chhoàn ji̍p tī chhim-chhim ê thô͘, chia̍h hit lāi-bīn ê chúi-khì, iā sòa ē khip hit ê chúi, hō͘ i khah phû--khí-lâi, chiū tùi khah kē ê kheⁿ-kau lâu--chhut-lâi. Siông-siông ū chhiū-ńg teh tì-ìm--i, bô-lūn sī khòng-hān á-sī nî-bóe-sî tiāⁿ-tio̍h ū oa̍h-oa̍h teh lâu-chhut; hō͘ lâng pêng-an lâi hióng-siū--i. Siat-sú lâng nā kàu tī chit-hō ê hó kéng-tì tit-tio̍h chhiū-ńg ê tì-ìm, siū-tio̍h liâng-hong oa̍h-khì ê hoaⁿ-hí, sim siū-tio̍h chit-sî ê kám-kek, khó-sioh chē-chē lâng bē-hiáu-tit thang chhui kàu hit ê gôan-thâu, sī sím-mih lâng ē-tit hō͘ i án-ni. Chóng--sī lâng tio̍h ē-hiáu pó-sioh Siōng-tè só͘ chò ê mi̍h, I só͘ chò ta̍k hāng, bô m̄ sī beh chò lán lâng ê lī-ek.Chá A-pek-lia̍p-hán hit-sî ê lâng lia̍h chit ê chúi chin pó-sioh, kiám-chhái thiaⁿ--kìⁿ ê lâng tek-khak lia̍h-chò kî-kòai ê sū. Chit ê chúi beh thài tio̍h chiah pó-sioh? In tng-sî teh pó-sioh sī ēng chio̍h-pôaⁿ chha̍k chò chéⁿ, lāi-bīn sī khoah, chhùi sī e̍h, khóan-sit chhin-chhiūⁿ àng, thang ēng chio̍h koh lâi khàm--i, nā tú-tio̍h khòng-hān á-sī nî-bóe-sî chiū lī-piān thang ēng, m̄-bián ū khiàm chúi ê kan-khó͘. Chhin-chhiūⁿ Í-sek-lia̍t peh-sìⁿ tī khòng-iá ài tit-tio̍h chi̍t-tiám-á chúi lâi chí chhùi-ta, iā bô.Taⁿ lâi pí 1 só͘-chāi, chiū sī tī Kam-á-nâ chá ê sî-chūn, chêng-āu ū chhiū-nâ, chúi iā chhiong-chiok, lâu kòe tī khòng-hān kap tang-bóe-sî, lóng ū thang lūn-te̍k, taⁿ bô--lah! Siông-siông tī nî-bóe ū khiàm-khoeh chúi ê kan-khó͘, che sī in-ūi bô chhiū-nâ thang tì-ìm. Iā sī lâng tùi khí-thâu tham-tio̍h sió-khóa châi-lī, ēng hia-ê chhiū chhò lâi sio hóe-thòaⁿ, khì bē chîⁿ. Che sī siá-pún tio̍k-boa̍t, nā sī lâng ē-hiáu-tit ēng, chiū bē ē hāi kàu tī kin-pún. Nā ē chhin-chhiūⁿ Bēng-chú só͘ kóng ê ōe sī chin hó, i kóng: “Pó͘-thâu nā chiàu-sî ji̍p soaⁿ-nâ, chiū chhiū-ba̍k ēng bē liáu.” Koh, Lé-kì “Goa̍t-lēng” hit phiⁿ teh kóng, “Kùi-hā ê goe̍h, chhiū-ba̍k tú-á beh bō͘-sēng, chiū bēng-lēng chiáng san-lîm ê koaⁿ ji̍p-khì chhiū-nâ-lāi sûn-chhat chia-ê chhiū-ba̍k, sī bô ài hō͘ lâng chám-hoa̍t.” Khó-kiàn kó͘-chá bêng-tiat ê lâng iā thong-ta̍t chit-hō ê lí, lâi chò thang pó-sioh. Taⁿ lán nā ē-hiáu pó-sioh chit-hō ê siúⁿ-sù, bô m̄ sī chò lán ê tōa lī-ek.Koh, lâi kóng 1 só͘-chāi, chiū sī tī Hiong-káng, chá ê sî chhin-chhiūⁿ sí-tē, bô hō͘-chúi thang lūn-te̍k, chháu-ba̍k it-khài ko͘-tâ bē hoat. Taⁿ ū bêng-lí ê lâng khì hia khai-khún chai-chèng chhiū-ba̍k, āu--lâi chhiū-ba̍k bō͘-sēng, chiū khah ū hō͘-chúi í-ki̍p liâng-hong oa̍h-khì. Tùi án-ni chiū bô koh chò khòng-iá, soah pìⁿ-chiâⁿ ke̍k lāu-jia̍t ê só͘-chāi. Án-ni-siⁿ ná tē-ge̍k pìⁿ-chò thian-tông. Che iā thang kóng, “Chàn thian-tē chi hòa-io̍k”.

Tng Iâ-so͘ chhut-sì tī Pek-lī-hêng ê sî, sìn Siōng-tè ê lâng lóng m̄ chai Sèng-tàn-chhiū sī sím-mih sū. Hit-sî-chūn chhut-sì ê gín-á ba̍k-chiu ê hok-khì, iā bô chhin-chhiūⁿ hiān-kim ê gín-á só͘ hióng-siū--ê tōa. Chhâ-khó Iâ-so͘ ê pē-bó tng-ji̍t ê chêng-kéng chin-chiàⁿ sòng-hiong. I chhut-sì ê só͘-chāi m̄ sī hông-kiong, chiū sī bé-tiâu. Iâ-so͘ só͘ khùn ê chhn̂g, m̄ sī chhu phòng-phōe ê iô-chhn̂g; chiū sī chhiong-móa tiū-chháu ê bé-chô. Iâ-so͘ ê ke sui-jiân sī chiah kan-khó͘, chiah pi-bî, I khiok sī Siōng-tè to̍k-siⁿ ê kiáⁿ, pàng-sak thiⁿ-téng ê pó-chō, kàng-lo̍h sè-kan chòe lâng, tiàm tī chōe-ok kòan-bóan chōe-jîn ê tiong-kan, ēng Siōng-tè ê tōa thiàⁿ-thàng lâi kà-sī sè-kan lâng.Tng Iâ-so͘ chhut-sì hit-ji̍t, thiⁿ-téng bat ū chin chē thiⁿ-sài cho͘-chit gîm-si-pan, gîm chin chē hó-thiaⁿ ê si, hō͘ Pek-lī-hêng siâⁿ ê lâng thiaⁿ; kî-tiong tē 1 hó-thiaⁿ ê 1 siú chiū sī: “Tī téng-bīn êng-kng kui Siōng-tè, tē-bīn hô-pêng, lâng tit-tio̍h in-tián.” Hit-sî tiàm tī khòng-iá kò͘ iûⁿ ê lâng, thiaⁿ-kìⁿ thiⁿ-sài hoaⁿ-hí ê koa, to iā bô se̍h 1 châng Sèng-tàn-chhiū chē--teh khèng-chiok Sèng-tàn; in chí-ū sī pàng-hē in só͘ kò͘ ê iûⁿ kûn, kóaⁿ-kín lo̍h-khì Pek-lī-hêng chhōe chit ūi sin chhut-sì ê Ông. In chhōe-tio̍h Iâ-so͘ ê sî-chūn, chiū phak teh pài--I. Tī hit-sî to iā bô lâng siūⁿ kàu Sèng-tàn-chhiū chit ê sū.Chiàu liû-thôan Sèng-tàn-chhiū sī tùi sím-mih sî chiah ū neh? Chhâ-khó Iâ-so͘ Ki-tok kàng-seng āu 732 nî, tī Ji̍t-jíⁿ-bān (Tek-kok) ū 1 ê sèng-jîn miâ Ui-hut-lia̍t (Saint Wilfred). I chhōa 1 tīn chè-si beh khì chhōe hia-ê pài Lûi-kong ê lâng, beh kà in tio̍h ké-ōaⁿ lâi sìn Iâ-so͘.Chiàu sú-kì só͘ kóng, tng in chín-khí cheng-sîn tī hit ê àm chhiū-nâ ê kāu seh ê lāi-bīn, ióng-kám chìn-chêng kàu tī iá-bân lâng (Tiâu-tùn cho̍k) chū-hōe ê só͘-chāi, chiū sī 1 châng tōa siông-chhiū (Lûi-kong ê kì-hō) ē-kha ê sî, tú-tú sī Kiù-chú-tàn e-hng. Hit-sî ū 1 ê pe̍h thâu-mn̂g ê lāu-lâng, tú teh pī-pān chiong cho̍k-tiúⁿ ê kiáⁿ chòe seng-lé hiàn hō͘ Lûi-kong.Ui-hut-lia̍t khòaⁿ-kìⁿ liáu, kóaⁿ-kín cháu chìn-chêng khì nâ i ê to, kiù chit ê kó͘-chui ê gín-á ê sìⁿ-miā. Hia-ê iá-bân lâng in-ūi in só͘ thiàⁿ ê gín-á tit-tio̍h kiù, lóng chin hoaⁿ-hí, koh bô lōa-kú chiū lóng ké-ōaⁿ lâi kui-óa Iâ-so͘. Ui Sèng-jîn chit-sî kia̍h hit-ê lāu-lâng ê pó͘-thâu, phut hit châng siông-chhiū; siông-chhiū teh-beh tó--lo̍h-lâi ê sî, soah hō͘ lûi kòng kàu chhùi-chhùi. Hut-jiân tī goân kū ūi khòaⁿ-kìⁿ 1 châng chíⁿ-chíⁿ ê tō͘-siông-chhiū puh--chhut-lâi, chin chhiⁿ-chhùi koh kim-nà-sàⁿ. In chiū chiong chit châng tō͘-siông-chhiū kng kàu cho̍k-tiúⁿ ê thiaⁿ tiong-ng chhāi--teh. Tāi-ke lóng hoaⁿ-hoaⁿ-hí-hí teh se̍h chit châng chhiū. Tiâu-tùn cho̍k ê lâng thiaⁿ-kìⁿ Iâ-so͘ ê kò͘-sū kap tōa ê thiàⁿ-thàng, tī tia̍p-á-kú ê tiong-kan, lóng tī chit châng tō͘-siông-chhiū kha piàn-chò Ki-tok-tô͘. Che chiū sī Sèng-tàn-chhiū ê lâi-le̍k.

Hiān-kim kho-ki chìn-pō͘, gí-giân bûn-jī tiān-chú-hòa lóng chin lī-piān, mā sī chit-má sìn-sit kau-liû ê chú-iàu hong-sek, liân seng-lí tiûⁿ iā chin chōe sóa chiūⁿ bāng-lō͘. Che iā sī lán Tâi-gí ê thoân-pò͘ ki-hōe iā-kú-káⁿ? Só͘-tì, Tâi-gí choán bûn-jī ê tha̍k kap siá tong-jiân jú lâi jú iàu-kín. Sī-kóng, lán ū kho-ki kang-khū hō͘ lán thoân-pò͘ kau-liû ke chiok lī-piān koh chìn-pō͘, koh ū jú lâi jú chōe siàu-liân-lâng khéng o̍h Tâi-gí. Chhui-sak Tâi-gí, lán tàu-té khiàm siáⁿ-hòe? Kám sī tiān-sī-tâi? Kám sī úi-oân-hōe?Lán tńg-lâi khòaⁿ Tâi-gí kàu-io̍k hiān-tiûⁿ: Kàu-sek--ni̍h soán-iōng ê kàu-châi thoat-lī seng-oa̍h, o̍h Tâi-gí pìⁿ-chò “piáu-ián” iōng-tô͘, sī 1 nî 1 kái ê gí-bûn kēng-sài chhut-tiuⁿ niâ. Chit khoán piáu-ián sèng-chit ê oa̍h-tāng, chham-ú pí-sài ê lâng soah mā 1 nî 1 nî chió--khì. He m̄-sī chèng-siông ê gí-bûn kàu-io̍k--lah! Iā ū lâng kóng lán Tâi-gí ê bûn-chiuⁿ bô-kàu thang ēng lâi siōng-khò, khak-si̍t Tâi-gí sû tòe bē tio̍h hiān-tāi seng-oa̍h ê piàn-hòa, m̄-kú he sī tn̂g-kî hō͘ si̍t-bîn chèng-khoân pek-hāi ê kiat-kó. Jî-chhiáⁿ sū-si̍t Tâi-gí chheh chin oh siau, choân-kok hiah chōe bó-gí lāu-su--lioh, ū-ê Tâi-gí bûn-ha̍k cha̍p-chì kèng-jiân chio bô 300 ê tēng-hō͘. Kiat-kio̍k Tâi-gí ê sìⁿ-miā sit la̍t, Tâi-gí kò͘-iú ê sû-lūi ti̍t-ti̍t siau-mô͘, thàu-po̍h--khì, mā bô thang tòe sî-tāi chhòng-chō, cheng-ka sin ê bûn-hòa.Koh 1 hāng, ū kúi-nā ê siàu-liân pē-bú, gín-á iáu chió-hòe, in siūⁿ-beh kà in Tâi-gí, iā chin jīn-chin kà, sêng-kó iā bē-bái; chia-ê gín-á kā chhōa--chhut-khì, kui Tâi-oân soah bô tè thang ēng Tâi-gí. Lán Tâi-gí lâng ê sī-tōa liân kap ka-kī ê sun to phó͘-phiàn bô beh kóng Tâi-gí, Tâi-gí beh khì tó-ūi ēng? Ū 1 tiuⁿ thóng-kè kóng, chit-má ê gín-á thâu 1 chióng ē-hiáu ê gí-giân sī Tâi-gí--ê kan-ta 5% niâ. Pi-koan ê lâng kóng Tâi-gí thang koh oa̍h 30 tang niâ. Lán thiaⁿ tio̍h si̍t-chāi sim-kiaⁿ tám-hân, soah bô ōe thang ìn......

Téng-kò-goe̍h, ū Bîn-chìn-tóng li̍p-úi thê-gī, beh kā Eng-gí lia̍t-chò lán Tâi-oân ê tē-jī koaⁿ-hong gí-giân, ín-khí chē-chē lâng thó-lūn. Kî-si̍t chit-ê thê-gī, chí-sī chhiú-tōaⁿ niā-niā. Góa chit-má beh lâi thó-lūn--ê, sī “án-chóaⁿ thê-seng Tâi-oân-lâng ê Eng-gí lêng-le̍k”; in-ūi, che chiah-sī lán beh ta̍t-kàu ê bo̍k-phiau.Í Tâi-oân bo̍k-chêng o̍h Eng-gí ê hiān-hóng lâi khòaⁿ, tùi iù-jî-hn̂g kàu tāi-ha̍k, chi̍t lé-pài pêng-kin ū 2-3 tiám-cheng, che kám kóng bô-kàu? Ūi-siáⁿ-mi̍h Eng-gí iáu-sī li-li-lak-lak? Tui-kiù goân-in, tō-sī hāu-lu̍t bái.Beh thê-seng Eng-gí ê ha̍k-si̍p hāu-lu̍t, góa ê kiàn-kái sī án-ne: Tāi-seng, ka-kiông bó-gí lêng-le̍k. Bó-gí sī ha̍k-si̍p gōa-gí ê pûi-té, bó-gí nā bô hó, beh kā kî-thaⁿ gí-giân o̍h hō͘ hó, tō ke chin chia̍h-la̍t. Lán nā thang kâng-sî chiáng-ak pún-thó͘ gí-giân kah Hôa-gí, tùi o̍h Eng-gí mā ū pang-chān. Tī lán ê thó͘-tē, beh kā pún-thó͘ gí-giân o̍h hō͘ hó pēng bô khùn-lân, sī ū koat-sim--bô ê būn-tê niā-niā. Góa jīn-ûi sim-thài pí chu-goân koh-khah tiōng-iàu, chí-iàu chèng-hú koaⁿ-oân bêng-bûn soan-sī, pēng-chhiáⁿ tī kong-khai ê tiûⁿ-ha̍p, sú-iōng ka-kī ê bó-gí kóng-ōe (phòe-ha̍p Hôa-gí jī-bō͘ kah hoan-e̍k lâi hú-chō͘, chhiūⁿ chhiú-gí án-ne), ē-sái tùi Li̍p-hoat-īⁿ ê chit-sûn khai-sí chò. Siong-sìn chit-chióng sī-hoān chok-iōng, it-tēng ē hō͘ ta̍k-ke iōng-sim lâi o̍h pún-thó͘ gí-giân, koh bián khai chin chē chu-goân, sī án-chóaⁿ m̄ chò？Sòa--lo̍h sī chhui-sak ē-tàng kah sè-kài liân-chiap ê Lô-má-jī. Ji̍t-gí kah Tiong-kok ê Phó͘-thong-ōe lóng-sī iōng Lô-má-jī teh o̍h--ê, lán Tâi-oân kok-lāi kok-chióng pún-thó͘ gí-giân mā iōng Lô-má-jī teh ha̍k-si̍p. Lô-má-jī sī choân sè-kài chhiau-kòe 100 ê kok-ka teh sú-iōng ê bûn-jī ia̍h pheng-im hē-thóng, hō͘ gín-á chū sè-hàn koàn-sì Lô-má-jī, chū-jiân tùi Eng-gí tō bē kiaⁿ-hiâⁿ, o̍h--khí-lâi khin-sang koh kán-tan.Chit 2 ê kái-piàn, choa̍t-tùi bē-sái kan-na hō͘ thé-chè lāi ê koaⁿ-oân khì kui-ōe, in-ūi bo̍k-chêng thé-chè kho͘-á lāi ê lâng, tō-sī chit ê chè-tō͘ ê kì-tit lī-ek-chiá, in bô siáⁿ khó-lêng kái-kek ka-kī. Só͘-í, góa jīn-ûi eng-kai ín-chìn gōa-pō͘ ê le̍k-liōng, kui-ōe chèng-hú jîn-oân kong-khai hoat-giân ê ki-chè, kah hoan-e̍k hē-thóng ê kiàn-li̍p; koh-lâi, siat-kè 1 thò kán-tan, sek-iōng ê Lô-má-jī pheng-im hē-thóng, lâi tāi-thè chit-má hôa-gí ê ㄅㄆㄇㄈ chù-im hû-hō. Siong-sìn nā ē-tàng kā chit 2 hāng khang-khuè chò hō͘ hó, hā koat-sim thiat-té si̍t-si, Tâi-oân-lâng ê Eng-gí lêng-le̍k it-tēng tōa-tōa lâi thê-seng.

Nā kàu bîn-sio̍k kòe-cheh, tiāⁿ-tio̍h sī chhin-chêng kau-liû ha̍k-si̍p ê hó ki-hōe. Chhin-chhiūⁿ chin chē ka-têng thàn Tiong-chhiu-cheh chū-hōe, ū hang bah, pàng phàu-á, peh iū-á, chia̍h goe̍h-piáⁿ, phàu tê; ū-tang-sî-á tī ka-kī chhù--ni̍h ê tōa tiâⁿ, ia̍h-sī têng-á-kha, kong-hn̂g, khòng-iá, mā ū lâng tī chhan-thiaⁿ. Bô-lūn tī tó-ūi, chhin-lâng thoân-îⁿ khì-hun lóng chin chán. Chêng siàu-liân sî-tāi kàu taⁿ, góa keng-le̍k Tâi-oân bîn-sio̍k bûn-hòa piàn-chhian ê kòe-têng, mā khòaⁿ tio̍h bó-gí in-ūi “Oa̍t-thâu-chèng”, chhut-hiān chhin-chêng tn̄g-chām ê gûi-ki, chóng--sī ū kóa sit-lo̍h-kám.Chit pái Tiong-chhiu mî góa koan-chhat tio̍h “Oa̍t-thâu-chèng”: Tōa-lâng gín-á lóng tńg lâi chhù--ni̍h teh hang bah, lāu-lâng soah ba̍k-chiu kim-kim, ōe thiaⁿ bô kúi kù, hi-bî koh bô-nāi. In-ūi chit iân ê tōa-lâng chú-iàu kō͘ Hôa-gí ko͘-thong, in tùi pē-bú kóng bó-gí, m̄-koh oa̍t-thâu tùi kiáⁿ-jî ia̍h-sī hiaⁿ-tī-chí-mōe tō kóng Hôa-gí--ah! A-chó͘ kip ê lāu-lâng kan-taⁿ ē-hiáu Tâi-gí, khòaⁿ kui tīn kiáⁿ-sun-á tńg-lâi thôan-îⁿ tong-jiân hoaⁿ-hí, m̄-koh i m̄ chai-iáⁿ kiáⁿ-sun-á teh kóng siáⁿ, chí-hó iōng ba̍k-chiu khòaⁿ gín-á tōa-sè ê piáu-chêng tòe hoaⁿ-hí, thian-lûn chi lo̍k hiáng-siū chi̍t-pòaⁿ niâ. Chit bō͘ hō͘ góa hoat-kak ū chhin-chêng tn̄g-chām ê gûi-ki, che giâm-tiōng “Oa̍t-thâu-chèng” ê Tiong-chhiu mî, hō͘ lâng sim chin suiⁿ.Lán chū sè-hàn tī  Hôa-gí pà-koân ê khôan-kéng lāi-té hông chhòng-tī, soah m̄ káⁿ kóng bó-gí. Bó-gí nā bô--khì, lán-lâng eng-kai ū ê tah-bā tō tòe leh bô. Chit khoán si̍t-bîn ê gí-giân chèng-chhek iân-sio̍k sò͘ cha̍p tang, pē-bú in-ūi kiaⁿ kiáⁿ tòe sî-tāi bē tio̍h, ē piàn bô chúi-chún, lóng chiàu si̍t-bîn-chiá ê kî-thāi, kap kiáⁿ kóng Hôa-gí; tì-sú a-kong, a-má bô hoat-tō͘ kap sun ko͘-thong, téng-ē tāi gí-giân bē thong, kám-chêng hông thiah-sòaⁿ--khì. Jî-chhiáⁿ Tâi-oân-lâng ê “Oa̍t-thâu-chèng”, sī m̄-koán tó chi̍t cho̍k-kûn lóng ū.Tī ka-kī ê thó͘-tē sit-khì ka-kī ê gí-giân, chiok sit-khùi ! Pit-chiá jīn-ûi, chèng-hú ài giâm-siok khòaⁿ-thāi pún-thó͘ gí-giân ê kàu-io̍k chèng-chhek,  thong-kòe “Kok-ka Gí-giân Hoat-tián Hoat”, chióng-lē kok cho̍k-kûn ha̍k-si̍p bó-gí, chek-ke̍k tī-liâu “Oa̍t-thâu-chèng”, soan-tō “Kà kiáⁿ kóng bó-gí”,  “kóng bó-gí sī kèng chó͘-sian” téng-téng… Hō͘ ta̍k-ke tùi bó-gí kiàn-li̍p sìn-sim, tī ka-têng lāi sú-iōng bó-gí, chiâⁿ-chò “bó-gí ka-têng”, têng khioh bó-gí chò pó-pòe!

Thong lâng chai, to-goân gí-bûn ê siā-hōe khoân-kéng ū chhòng-sin, chhòng-ì kap kēng-cheng ê iu-sè, chèng-tī jîn-bu̍t khah gōng mā chai-iáⁿ tòe lâng hoah.  M̄-koh kóng-tio̍h beh o̍h to-goân gí-bûn ê sî, chia-ê chèng-tī jîn-bu̍t sûi thiàu-kòe pún-thó͘ bó-gí, ti̍t-chiap khì chhînn óa gōa-kok-gí, ná-chhiūⁿ m̄ chai ū pún-thó͘ gí-giân ê chûn-chāi.Kòe-khì pún-thó͘ gí-giân lāi-té ê Kheh-gí, Tâi-gí lóng hông khòaⁿ-chò sī Hàn-gí ē-kha ê hong-giân, hông jīn-ûi kē lâng 1 kip; kî-si̍t Kheh-gí, Tâi-gí lóng m̄ sī “Tiong-kok-ōe” ê hong-giân. Koh-chài kóng, gí-giân bô hun koân-kē, gí-giân ha̍k-lí kap “Sè-kài Gí-giân-koân Soan-giân” lóng kiông-tiāu gí-giân sī pêng-téng--ê, bē-sái ū kî-sī. Lán nā khin-sī pa̍t-lâng ê gí-giân í-keng bô eng-kai, chit-má soah liân ka-tī ê bó-gí to khin-sī.Tâi-oân ū 20 chióng í-siōng ê pún-thó͘ gí-giân, beh kóng to-goân gí-bûn, pún-sin tō ū kàu-gia̍h ê gí-giân lâi chiâⁿ. Ū gōa-kok-gí beh lâi chham-ú sī kài hó, m̄-koh lán tī chit tè thó͘-tē khiā-khí, beh o̍h pún-thó͘ gí-giân ê sêng-pún, kî-si̍t pí gōa-kok-gí khah kē; Lán ê pún-thó͘ gí-giân chit-má khòaⁿ--khí-lâi “li-li-lak-lak”, sī in-ūi kòe-khì hō͘ si̍t-bîn chèng-koân táⁿ-ap só͘-tì. Lán nā kā só͘-ū ê pún-thó͘ gí-giân lóng kiù--tńg-lâi, lí siūⁿ, bián kóng ha̍k-si̍p pún kùi-som-som ê gōa-gí, lán sin-khu-piⁿ tō ū 20 kúi chióng gí-giân thang o̍h.Nā koh thang pá-ak gín-á o̍h gí-giân ê sî-ki, lán ê gín-á tī 7 hòe chìn-chêng ē-hiáu 2~3 chióng pún-thó͘ gí-giân pēng bô khùn-lân; ū o̍h gí-giân ê keng-giām chò ki-chhó͘, lēng-kang beh o̍h Eng-gí, Ji̍t-gí téng gōa-gí ke chin kán-tan. Nā koh ke-thiⁿ Hôa-gí, lán ê gín-á sió-ha̍k pit-gia̍p chìn-chêng bat 4~5 chióng gí-giân, kiám-chhái sī chin pêng-siông ê tāi-chì; án-ne lán ê siā-hōe chū-jiân chiâⁿ-chò to-goân gí-bûn ê khoân-kéng. Chai-iáⁿ thang o̍h pún-thó͘ gí-giân tō ū chit khoán iâⁿ-bīn, khó-sioh chin chē Tâi-oân-lâng siáu gōa-gí, tian-tò chám-tn̄g gín-á ha̍k-si̍p pún-thó͘ gí-giân ê ki-hōe, liân gōa-kok-gí mā o̍h bē hó-sè.Kóng--khí-lâi, pit-chiá jīn-ûi kòe-khì ê Kok-bîn-tóng tùi gí-giân sī lāi-hâng, só͘-í in chai-iáⁿ beh àn tó-ūi phah-sí pún-thó͘ gí-giân, chi̍t-ē phah tō tio̍h. Lán ê bó-gí hō͘ Kok-bîn-tóng táⁿ-ap liáu-āu, chi̍t-kóa Tâi-oân-lâng m̄ chai beh kā kong-tō thó--tńg-lâi, tian-tò chiâⁿ-chò táⁿ-ap bó-gí ê phah-chhiú. Ū lâng hō͘ in khan--khì, tòe in siat ê lō͘ liù-liù-kiâⁿ, khah thang sîn tio̍h bah-iù-á; m̄-koh tōa-pō͘-hūn Tâi-oân-lâng soah chiâⁿ-chò jio̍k-sè, sin-khó͘ kòe ji̍t.Bîn-chìn-tóng tùi gí-giân sī gōa-hâng, hō-chheng pún-thó͘ chèng-tóng, chit-má oân-choân chip-chèng, soah m̄ chai khì kiù pún-thó͘ gí-giân. Hoan-thâu siūⁿ, 2008 nî Kok-bîn-tóng chèng-hú chiūⁿ-tâi, bōe kàu 3 kò goe̍h tō kā “Tâi-oân Bân-lâm-gí” kái chò “Bân-lâm-gí”, koh kā beh pān Tâi-gí jīn-chèng ê 4,000 bān ū-soàn thâi kah bô pòaⁿ kak; Bîn-chìn-tóng chip-chèng 1 tang pòaⁿ, soah liân chit khoán khùn-kéng to bô kā phah--phòa, Tâi-oân ê pún-thó͘ gí-giân ho̍k-chín iáu-ū siáⁿ thang ǹg-bāng？

Tòe sî-tāi, siā-hōe bûn-bêng ê ián-piàn, ū chin chē sin ê mi̍h-kiāⁿ hông chhòng-chō--chhut-lâi, án-ne tō seⁿ chin chē sin ê gí-sû. Te̍k-pia̍t sī chit-má bāng-lō͘ chiâⁿ hoat-ta̍t, lán chiap-chhiok sin ê mi̍h-kiāⁿ chiok kín--ê, kìⁿ-nā 1 ê sin-sû chhut--lâi, lán sûi chai-iáⁿ Hôa-gí án-chóaⁿ kóng, m̄-koh Tâi-gí ê kóng-hoat--leh? Tiāⁿ-tiāⁿ sī “Móa thiⁿ choân kim-tiâu, beh sa bô pòaⁿ tiâu”, hoe-sà-sà. Nā bô, tō sī ta̍k-ke thó-lūn kui po͘, sui-bóng mā ū chi̍t-kóa sek-tong ê Tâi-gí sû thang hó iōng, chóng--sī he kám sī ta̍k-ke ê kiōng-sek? Āu-pái lán lóng chiàu he kóng? Á-sī 1 tīn lâng tī ka-kī ê kho͘-á lāi leh kóng--ê niâ?M̄-thang siūⁿ kóng chit khoán hiān-siōng bô sáⁿ, siūⁿ kóng “bē-hiáu iōng Tâi-gí kóng, kō͘  Hôa-gí kóng tō hó”; nā-sī án-ne ê sim-thài, kám sī āu--lâi ê Tâi-gí sû tō lóng sī Hôa-gí? Sòa--lo̍h, sin-sû Tâi-gí oh kóng, lâng tō bē ài kóng; bô kóng, tō bē-hiáu kóng. Koh lâi, tùi kàu-ha̍k-chiá, pian kàu-châi--ê, sīm-chì jīn-chèng ê sî, tùi sin gí-sû ê kóng-hoat beh lia̍h siáng ê kóng-hoat chò phiau-chún? Che sī 1 hāng chiâⁿ giâm-siok koh chin iàu-kín ê būn-tê, chū-chá tō ū lâng siūⁿ--tio̍h leh hoán-èng--ah. Bīn-tùi chit khoán ê khùn-kéng, tong-jiân sī Tâi-gí iáu bô siū tio̍h “kok-ka gí-giân” tē-ūi tùi-thāi só͘ chò-sêng--ê.Chèng-hú iáu chò bô kàu ê sî-chūn, lán tiāⁿ-tio̍h ài piàn-khiàu. Taⁿ chin hoaⁿ-hí bāng-lō͘ téng ū 1 tīn lâng, khí-chō 1 ê pêⁿ-tâi “iTaigi”, m̄-nā kā kū-té ê gí-sû khioh--khí-lâi, ta̍k-ke koh ē-tàng kek thâu-náu thê-kiong sin-sû ê kóng-hoat, khǹg tī chit ê pêⁿ-tâi hō͘ ta̍k-ke chham-khó, khòaⁿ tó 1 khoán kóng-hoat khah sù-sī. Sio̍k-gí kóng, “Chit khe bô hî pa̍t khe tiò.” Chóng--sī lán tiāⁿ-tio̍h ài kè-sio̍k chhui-pek chèng-hú, kā chit ê chek-jīm taⁿ--khí-lâi chiah ē-sái--chit.Gí-giân sī oa̍h--ê, siā-hōe leh piàn, Tâi-gí iōng ê gí-sû mā ài tòe ē tio̍h siā-hōe piàn-hòa ê kha-pō͘; nā bô, kú--lâi ē piàn sí-sèng, chit khoán ê gí-giân sī bô sèⁿ-miā-le̍k--ê. Lán beh ài--ê sī ū sèⁿ-miā-le̍k ê Tâi-gí, án-ne chiah ū châi-tiāu oa̍h--lo̍h-khì.

Lán lóng liáu-kái, Tâi-gí ê gí-giân lâi-goân ū pau-hâm Hàn-gí kap hui Hàn-gí 2 tōa pō͘-hūn; tān-sī in-ūi kàu-io̍k ê koan-hē, tōa pō͘-hūn ê lâng kan-ta chai-iáⁿ Hàn-gí nā-tiāⁿ, hui Hàn-gí ê pō͘-hūn soah chin chió lâng chai. Tâi-oân ê thóng-tī tong-kio̍k iân-sio̍k “Tiong-kok” si̍t-bîn thé-chè, nā kan-ta sú-iōng Kàu-io̍k-pō͘ chè-tēng kong-pò͘ ê Tâi-gí “chhui-chiàn Iōng-jī” , pēng bô hû-ha̍p Tâi-oân to-goân bûn-hòa ê sū-si̍t kap Tâi-gí ê pún-chit. M̄-kú thé-chè lāi-gōa chiok chē lâng lóng koàn-sì sú-iōng choân Hàn-jī. Chit khoán chêng-hêng ē chō-sêng siáⁿ-mih hiō-kó？Che sī lán beh thó-lūn ê chú-tê.Tâi-gí ê bûn-jī nā lóng iōng Hàn-jī, chit khoán “choân Hàn-jī Tâi-gí-bûn” ê hiō-kó sī：1. Lô-má-jī ê iu-tiám lóng bô iōng--tio̍h, chiok bô-chhái.2. Khòaⁿ--khí-lâi kap Hôa-bûn sio-kāng, tho̍k-chiá ē kā tòng-chò Hôa-bûn, iōng Hôa-gí tha̍k. Nā  Tâi-gí-bûn chok-chiá Tâi-gí gí-kám bô hó, koh siū Hôa-gí éng-hióng chin chhim, án-ne kui phiⁿ Tâi-gí bûn-chiuⁿ tha̍k--khí-lâi chiū kap Hôa-bûn bô siáⁿ chha-pia̍t, sīm-chì kin-pún chiū-sī Hôa-bûn！4. Sin ê bêng-sû（kho-ha̍k, i-ha̍k, tiat-ha̍k……）kap gōa-kok ê lâng miâ, tē miâ, chin oh chhòng-chō, ke-thiⁿ.5. Choân-pō͘ lóng Hàn-jī, ē pau-hâm chin chē kó͘ Hàn-jī kap sin chhòng-chō ê Hàn-jī. Put-koán siáⁿ-mih khoán ê Hàn-jī, pit-chiá jīn-ûi chia--ê lóng sī piáu-sī “Hàn bûn-hòa”, án-ne bē-su “Tâi-gí chiū oân-choân sī Hàn-gí”, che kám sī sū-si̍t？Kò-jîn kiàn-gī: gán-sî-chêng, siá Tâi-gí-bûn siōng-chió ài iōng 5% Lô-má-jī. Pau-hâm: “ê, teh/leh, koh, gâu, khiàng, lóng, súi, bái, mā, m̄, kám-sī, kap/kah, m̄-kú/m̄-koh……”

Chha-put-to 10 nî chêng, tī Ji̍t-pún ê chng-siā ū 1 lâng khì hioh tī hit kheh-tiàm, tī hia chia̍h hó mi̍h, iā tòa hó só͘-chāi, chhiáⁿ lâng lâi chhoe siau chhiùⁿ khek, lim chiú khòai-lo̍k 1 tiûⁿ. Kàu beh khùn ê sî, hoan-hù tiàm-chú, kah i bîn-á-chài 11 tiám-cheng tio̍h kiò i chhíⁿ.Hit ê tiàm-chú chiū chiàu i ê oē, kàu hit-sî ji̍p-khì beh kiò--i; khòaⁿ-kìⁿ bîn-chhn̂g chêng soan-chhut 1 ki hô͘-lî bóe, hut-jiân kiaⁿ kàu bē-kò͘--tit, sûi-sî cháu--chhut-lâi, phah-sǹg hit ê lâng-kheh tek-khak sī iau-kòai. Ka-tī teh siūⁿ--kioh m̄-kú ū hoan-hù--i, nā bô kiò--i, iū kiaⁿ liáu hō͘ i kòe-siàu khiàn-chek. Ko͘-put-chiong koh-chài ji̍p--khì, chiū khòaⁿ hit ê lâng-kheh chē tī bîn-chhn̂g, teh chia̍h hun.Hit ê lâng-kheh khòaⁿ-kìⁿ tiàm-chú sim-sîn tah-hiahⁿ, chiū mn̄g--i, “Lí ū ji̍p-lâi chia khòaⁿ-kìⁿ sáⁿ-hòe?” Tāi-seng tiàm-chú m̄-káⁿ kóng, kan-ta the-sî kóng, “Bô ah, Bô ah!” Hit ê lâng-kheh koh kóng, “Lí tek-khak ū khòaⁿ-kìⁿ sím-mi̍h--leh, lí tio̍h bêng-bêng kā góa kóng.” Hit ê tiàm-chú jiân-āu chiah kā i kóng láu-si̍t, “Góa ū khòaⁿ-kìⁿ 1 ki hô͘-lî bóe.”Hit ê lâng-kheh chiah ìn i kóng, “Hm̄-hm̄, lí taⁿ í-keng ū khòaⁿ--kìⁿ, góa put-hông si̍t-chāi kā lí kóng. Góa chīu-sī lāu hô͘-lî, siông-sî tiàm tī soaⁿ--nih; chit-tia̍p lâi chia sī beh pān tāi-chì. Lí só͘ khòaⁿ só͘ thiaⁿ chit-hō sū, lí toàn-toàn m̄-thang kā lâng kóng. Lí nā kó-jiân án-ni, sio̍k-hō͘ lí put-lūn ū chîⁿ hē tī biō--nih, góa beh hō͘ lí ke 1 pōe.” Kóng liáu, chīu chò i khí-sin, lóng bô poàⁿ-îⁿ só͘-hùi hō͘--i; hit ê tiàm-chú iā m̄-káⁿ kā i the̍h.Thèng-hāu kàu bîn-á-chài, chīu chin-chiàⁿ the̍h 50 chîⁿ hē tī biō--nih chhì-khòaⁿ; kàu āu--ji̍t lâi khòaⁿ, kó-jiân ū pìⁿ 100. Hē kàu kuí-nā ji̍t, iû-goân sī án-ni, chāi hit ê tiàm-chú put-chí chhim-sìn--lah. Sim-koaⁿ ná tham, kàu lō͘-bóe chiū khioh kàu 100 kho͘, koh khì hē hia.Kàu bîn-á-chài khì khòaⁿ, m̄-nā bô ke, hām i ka-tī--ê iā soah bô--khì. Iáu-kú m̄ sí-sim, chiū koh khì hē 1 pái; keh-ji̍t khì khòaⁿ, iû-goân sī bô--khì. Kàu hit-tia̍p, chiū chai--kioh sī hō͘ kong-kùn phah-phiàn--khì; hit ê lâng sêng-si̍t m̄-sī hô͘-lî, put-kò sī chai in ū tùi-tiōng hit ê khiàn-sńg, só͘-í chhoē chit ê phāng lâi choán-chia̍h--i.

Thiⁿ-ē ta̍k-kok ê jī bô lóng siāng-khoán, tàu-tí lóng ū lō͘-ēng; taⁿ chè Pe̍h-oē-jī iā sī bûn-jī-tiong ê 1 lūi, i-ê lī-ek lâng, pí pa̍t-hō ê jī, iáu ū khah kín, khah khoài. Taⁿ chiong i-ê lō͘-ēng tāi-lio̍k lâi kóng tī ē-té.Pe̍h-oē-jī ē pang-chān kàu-hōe heng-ōng, tú-tio̍h khún-tio̍k bē hòe-bô. Thiaⁿ tō-lí ê lâng nā khéng khîn tha̍k Pe̍h-oē-jī, chiū 1 nî-kú, put-lūn lâm-hū ló-iù lóng ē ka-tī tha̍k Sèng-keng, khah chai tō-lí; m̄-bián thèng-hāu kàu pài-tn̂g thiaⁿ tō-lí, tī ke-lāi chá-àm iā thang tha̍k, tit-tio̍h lī-ek.Pe̍h-oē-jī ē hō͘ lâng khah khoài bat Khóng-chú-jī. Nā seng tha̍k Pe̍h-oē-jī kàu ē siá, tī tha̍k Khóng-chú-jī ê sî, hoān ū m̄-bat ê jī, kap bē-hiáu ké-soeh ê ì-gī; nā sái mn̄g sian-siⁿ 1 pái, ēng Pe̍h-oē-jī chù-bêng, chiū ē ka-tī tha̍k, m̄-bián kiaⁿ koh bē kì--tit; án-ni sī tha̍k Khóng-chú-jī, iā tio̍h kiam ēng Pe̍h-oē-jī. Pe̍h-oē-jī ē hō͘ m̄-bat tha̍k Khóng-chú-jī ê lâng bat Khóng-chú-jī.Pe̍h-oē-jī ē hō͘ lâng khoài tù-chheh. Lâng nā bat Pe̍h-oē-jī, hoān ū lī-ek lâng ê tāi-chì, ài tù-chheh pò lâng chai, thang sûi siūⁿ sûi siá. M̄-bián hoân-ló bô bûn-hoat, bô tiám-kù, hō͘ lâng iàm-chiān, m̄ ài khòaⁿ i só͘ tù ê chheh; ia̍h ē hō͘ khòaⁿ-chheh ê lâng khoài bêng, m̄-bián ū-ê khòaⁿ ē bêng, ū-ê khòaⁿ bē-bêng ê chó͘-gāi. Nā ēng Khóng-chú-jī tù-chheh bô hiah khoài, beh khòaⁿ lâng só͘ tù ê chheh kàu lóng bêng iā sī oh, m̄ ta̍t-tio̍h Pe̍h-oē-jī ha̍p 2 pêng ê lâng ê lī-piān.Pe̍h-oē-jī ē hō͘ sàn-hiong-lâng ê chú-tē ū tì-hūi. Sàn-hiong-lâng ê chú-tē châi-chêng bē lóng khah-su hó-gia̍h-lâng ê chú-tē; khó-sioh sè-hàn ê sî i bô tha̍k-chheh, á-sī tha̍k bô kúi-nî koh khì chò-kang, kàu-bóe ū tha̍k ná bô tha̍k, iû-goân m̄-bat jī. Pe̍h-oē-jī nā tha̍k kàu ē siá, chiū m̄-bián kiaⁿ ē hòe-bô--khì, in-uī ū jī-bó thang chhiat-im, chi̍t-ē ho͘, jī chiū tī--teh; khòaⁿ beh kóng sím-mi̍h oē, siūⁿ lâi tàu chiū ū jī, m̄-bián chhin-chhiūⁿ Khóng-chú-jī ū tha̍k--tio̍h--ê chiàⁿ bat, bô tha̍k--tio̍h--ê chiū m̄-bat. Koh tio̍h ū tha̍k--koè, chiàⁿ chai hit-ê kò͘-tián; bô tha̍k--koè, chiū m̄-chai hit-ê in-iû.Koh lâng nā beh bat Khóng-chú-jī kàu khòaⁿ ē lâi, siá ē khì, tio̍h tùi sè-hàn ti̍t-ti̍t tha̍k, kàu chiâⁿ 10 nî kú chiàⁿ ē. Iā ū kàu chiâⁿ 10 nî kú, kà i tha̍k pun lâng thiaⁿ, kóng bē tit-lâi; ū tāi-chì kà i kì, siá bē tit-lâi. Pe̍h-oē-jī m̄-bián tha̍k hiah chē nî, m̄-bián tùi sè-hàn tha̍k; nā kàu bat, beh tha̍k, beh siá bô m̄ sûi-ì. Kàu-hoē-tiong ê lâng chia̍h kàu 30 gōa hòe, 40 gōa hòe, 50 hòe chiah o̍h-tha̍k Pe̍h-oē-jī ê lâng put-chí chē, koah-sī kàu se̍k-se̍k, ē tha̍k hō͘ pa̍t-lâng thiaⁿ. Ū chè Pe̍h-oē-jī, sàn-hiong-lâng ê chú-tē m̄-bián khó͘ m̄-bat jī.Góa chiàu góa gû-gōng ê ì-kiàn, chiong Pe̍h-oē-jī kap Khóng-chú-jī saⁿ-pí lâi-lūn, m̄-sī hiâm Khóng-chú-jī bô lō͘-ēng; put-kò kóng Pe̍h-oē-jī khah khoài bat, hō͘ lâng khah kín chìn-pō͘; m̄-bián kàu kú-kú, tiāⁿ-tiāⁿ hō͘ jī pa̍k--teh. Iū-koh ha̍p tī lâm-hū ló-iù, pîn-chiān hù-kùi, ta̍k-téng ê lâng lóng tha̍k ē khí. Lâng chún-nā bat Khóng-chú-jī kàu chin chhim, nā koh ke bat Pe̍h-oē-jī, iā-sī ke 1 hāng ê lō͘-ēng. Kiám ū lâng hiâm kóng bat siuⁿ chē iūⁿ jī m̄-hó mah?

2017 Sè-kài Tāi-ha̍k Ūn-tōng-hōe, Tâi-oân ê soán-chhiú piáu-hiān liáu chiâⁿ chiūⁿ-kioh, tio̍h tio̍h le̍k-sú-te̍k thōng hó ê sêng-chek. Kap kî-thaⁿ ê soán-chhiú khah bô-kâng, mā siâⁿ lâng chù-ba̍k--ê, sī the-ní-suh pí-sài kim-pâi ê Chng, Kiat-seng. I hō͘  kì-chiá hóng-mn̄g ê sî, bô chhiūⁿ kî-thaⁿ ê lâng kóng Hôa-gí, i kóng chiàⁿ-pān ê Tâi-gí. Sui-bóng i chū sè-hàn tī Bí-kok tōa-hàn, m̄-koh tī chhù--nih lóng kóng Tâi-gí. Thiaⁿ tio̍h i kóng Tâi-gí, hō͘ góa kám-kak te̍k-pia̍t chhin-chhiat koh chū-jiân.Kóng tio̍h che, góa tō siūⁿ tio̍h tī tiān-tâi, tiān-sī leh pò sin-bûn ê kì-chiá, in kóng ê Tâi-gí thiaⁿ tio̍h ngāi-gio̍h ngāi-gio̍h. Bē-su sī ti̍t-chiap iōng Hôa-gí su-khó liáu, chiah iōng Tâi-gí ê gí-im kóng--chhut-lâi niā-niā. Phì-lūn kóng, kì-chiá leh pò lō͘-hóng, “Jû-kó nā khó-í ê ōe, chhiáⁿ hêng-sú pa̍t tiâu lō͘. Í-siōng hō͘ lí hêng-chhia ê chham-khó.” Nā-sī bē-hiáu Hôa-gí ê lâng, hoān-sè thiaⁿ bô i leh kóng siáⁿ. Chit-kù lán nā kóng, “Nā ē-sái, lô-hoân sái pa̍t tiâu lō͘. Téng-bīn chia--ê hō͘ lí sái-chhia chò chham-khó.”  Án-ne kám sī thiaⁿ tio̍h ke khah ji̍p-hīⁿ, koh-khah chiàⁿ-pān.Hoān-sè ū lâng ē kóng, án-ne kám ū iàu-kín? Tong-jiân mā ū no͘h! Lán nā kóng bô hó-sè, ū ê ì-sù tio̍h ē cháu-cheng--khì. Koh nā-sī tī Tâi-gí jīn-chèng ê lêng-le̍k kiám-tēng, mā ē éng-hióng--tio̍h, te̍k-pia̍t sī kháu-gí piáu-ta̍t ê pō͘-hūn. Nā tī kàu-ha̍k ê sî-tsūn, koh-khah ài kà chiàⁿ-pān ê Tâi-gí!

“Chhiâ-kek”（註1）sī án Eng-gí “Slash” lâi--ê. Chit kúi nî “Slash” chit-ê sû chiâⁿ sî-kiâⁿ, sī Niú-iok Sî-pò choan-nôa chok-ka Marci Alboher siá ê chheh Siang-têng chit-gia̍p. Marci Alboher kóng, “Kan-taⁿ chò chi̍t-hāng thâu-lō͘ ê bô-sio̍h（註2）seng-oa̍h bô͘-sek í-keng bô-hoat-tō͘ boán-chiok chit-má ê siáu-liân-lâng. Ū lú-lâi-lú-chē siáu-liân-lâng soán-te̍k to-iūⁿ-hòa ê seng-oa̍h. In siâng-sî chò kúi-nā-chióng thâu-lō͘ kap bô-kâng ê sin-hūn.” Chia-ê lâng ē iōng “Chhiâ-kek” lâi siāu-kài ka-tī put-chí chi̍t-ê ê hâm-thâu kap sin-hūn. Lē: Lí Chhian-ná: Ián-goân/Koa-chhiú/Chú-chhî; Lô͘ Kóng-tiōng: Koa-chhiú/Chok-khek-ka/Thiām-sû-jîn/Ián-goân. Iáu ū chin-chē chhut-miâ ê lâng mā sī án-ne. Chhiūⁿ: Chhòa Chín-lâm: Ián-goân/ Koa-chhiú/Chok-khek-ka/Thiām-sû-jîn. Che hō͘-lâng su-khó, tû-liáu pún-gia̍p kap hâm-thâu, lí iáu-koh ū siáⁿ? Kám ū pí bêng-chhì téng-thâu ê “ / ”koh-khah hō͘-lâng ba̍k-thâu-kim ê kò͘-sū?E-hòa sè-tāi, siā-kûn bāng-lō͘ ham kho-ki hoat-tián khoài-sok. Siā-hōe, khì-gia̍p cho͘-chit mā tòe sî-tāi kín-khoài leh kek-sin. Che hō͘ ū lêng-le̍k ê lâng ē-tàng àn ka-kī he̍k-sim chhun-thòaⁿ chhut kî-tha lêng-le̍k, hoat-hui kok-jîn chē-chióng ê lêng-le̍k. Chia-ê“Chhiâ-kek-cho̍k”（註3）liáu-kái ka-kī ê he̍k-sim kēng-cheng-la̍t mā kian-chhî bo̍k-piau, ē goān-ì khai sî-kan tâu-chu tī ka-kī sin siōng, thê-seng chū-ngó ê tì-sek kap lúi-chek keng-giām. Hō͘ ka-kī tī“e-hòa ê sè-kài” koh-khah ū soán-te̍k-khoân kap thiu-thoah kong-si sok-pa̍k ê khó-lêng-sèng.

Tâi-oân Bó-gí chiū sī Goân-chū-bîn-cho̍k-gí, Kheh-gí kap Tâi-gí. Goân-chū-bîn-cho̍k-gí sio̍k Lâm-tó-gí-hē, m̄ sī Hàn-gí, só͘-pái bô Hàn-jī thang siá. Che sī siông-sek. Nā-sī Tâi-gí, Kheh-gí, sui-bóng tōa-pō͘-hūn sī Hàn-gí, tān-sī ū thàu-lām chin chē hui Hàn-gí ê sû-lūi, bô hoat-tō͘ choân-pō͘ iōng Hàn-jī siá, che mā sī thong-lâng-chai. Chóng--sī, in-ūi “Tiong-kok-hòa” kàu-io̍k ê koan-hē, chiok chē lâng koàn-sì iōng Hàn-jī, chin ài iōng Hàn-jī, tú-tio̍h bô Hàn-jī thang siá ê gí-sû, chiū hoat-bêng Hàn-jī lâi siá; tì-sú “ò-giô” piàn “ài-gio̍k (愛玉)”, “môa-sat-ba̍k” piàn “sat-ba̍k-hî (虱目魚)”, “おじさん” piàn『歐吉桑』, “おでん” piàn “o͘-lián(烏輪)”… Án-ne m̄-nā cháu-im, cháu-ì, mā bē-tàng tàu-tah piáu-hiān Tâi-oân Bó-gí ê pún-chit.Koh ū, chhái-iōng chin chē hán-tit khòaⁿ--tio̍h ê Hàn-jī, hoān-ûi chhiau-chhut Kàu-io̍k-pō͘ kong-pò͘ ê “siông-iōng kap chhù siông-iōng Hàn-jī” 6,000 jī. Chhin-chhiūⁿ 敧(khi), 撬(kiāu), 搦(la̍k), 癉(tan), 胿(kui) téng-téng (註一), hán-kiàn koh pit-oe̍h chē, chin pháiⁿ siá. Chit khoán chêng-hêng ē ke-thiⁿ ha̍k-seng ha̍k-si̍p khùn-lân, kiám-chió ha̍k-si̍p ì-goān. Koh-khah bô ha̍p-lí--ê, chhòng-chō chin chē koài-kî ê Hàn-jī, sīm-chì liân tiān-náu mā bô tè chhōe.

Sòa--loeh beh kóng ūi-siáⁿ-mi̍h “choán-hêng chèng-gī tuì gí-giân chò-khí”. Tâi-oân ê pún-thó͘ gí-giân kàu chit-chūn ū bia̍t-choa̍t kap tn̄g-chām ê gûi-ki, jîn-kháu siōng chió ê Thao (『邵』) cho̍k, thiaⁿ-kóng chhun bô 10 ê lâng ē-hiáu ka-kī ê bó-gí; Tō-sǹg-sī sú-iōng jîn-kháu siōng chē ê Tâi-gí, 40 hòe í-hā ê siàu-liân-lâng, í-keng chin chió lâng leh kóng Tâi-gí--ah, 20 hòe í-hā ê ha̍k-seng, kin-pún tō m̄ bat thiaⁿ-tio̍h in iōng Tâi-gí leh tùi-ōe. Kin-kì gí-giân ha̍k-ka ê thui-chhek, koh keng-kòe 30 nî, lán ê siā-hōe tō thiaⁿ bē tio̍h Tâi-gí--ah, in-ūi chit-má 50–60 hòe í-siōng, ē-hiáu kóng Tâi-gí ê lâng, sî-kàu í-keng 80–90 hòe, mā sí kah chha-put-to--ah, chhun--lo̍h-lâi ē-hiáu kóng--ê, mā chhōe bô lâng thang thiaⁿ. Gí-giân ê siau-sit, m̄ sī lâng ê sí-bông niā-niā, sī kui-ê bîn-cho̍k ê siau-bia̍t. Lâng kóng “bô gí-giân tō bô bûn-hòa, bô bûn-hòa tō bô bîn-cho̍k”, che m̄-nā sī Tâi-oân ê put-hēng, mā sī choân sè-kài, choân jîn-lūi ê chai-eh.

So͘ Hoa Kong-lō͘ tiong-tô͘-chām “Lâm-ò” ê piⁿ--a, ū 1 ê óa hái ê sió chng-siā, chāi-tē-miâ “Na-niu-á”. Góa tī hia chhut-sì, tōa-hàn, kàu kah tha̍k-chheh, bat jī chiah chai-iáⁿ hia ê hêng-chèng tē-miâ kiò-chò “Tiau-iông Lí”, kap “Na-niu-á” oân-choân tàu bē bā. Góa siūⁿ bē thong, sī-án-chóaⁿ Hàn-jī siá “朝陽里”, Tâi-gí kóng chò “Na-niu-á”? Āu--lâi thiaⁿ tōa-hiaⁿ kóng: He sī Ji̍t-pún-lâng o-ló lán hia ê hái-éng súi kah chhin-chhiūⁿ hoe, tō kā hō “なにわ” chit ê miâ, Ji̍t-gí Hàn-jī siá chò “浪速”. M̄-koh “Na-niu-á” ê miâ, soah bô tī hêng-chèng tē-miâ lāi-té sú-iōng, liân Gî-lân-lâng mā chin chió lâng chai-iáⁿ “朝陽里” tō sī “Na-niu-á”.一、Gōa-lâi thóng-tī-chiá hō--ê:1. Hô-lan sî-tāi: “Iá-liú (野柳)” goân-pún ê ì-sù sī “kúi-á ê hái-kak (Punto Diablos)”, che sī Se-pan-gâ-gí, sī Tn̂g-lâng kā siá chò Hàn-jī--ê.2. Tēⁿ--sī Ông-tiâu: “An-pêng” sī Tēⁿ Sêng-kong tī Choân-chiu ê kò͘-hiong (註一). “Oān-châu (援剿, Iàn-châu<燕巢>, 註二)”, “Chiân-tìn (前鎮)”, “Chó-iâⁿ (左營)”, “Āu-ngē (後勁)”, “Iū-chhiong (右昌)” chia--ê lóng sī Tēⁿ Sêng-kong kun-tūi tūn-khún ê só͘-chāi.4. Ji̍t-pún sî-tāi: Iōng Ji̍t-gí-im Hàn-jī lâi siá Pêⁿ-po͘ cho̍k-gí hō ê tē-miâ, chhiūⁿ “萬華(ばんか), “高雄(たかお)”; mā ū sin hō--ê, chhiūⁿ “岡山(おかやま)”.5. Tiong-hôa-bîn-kok: Liû-bông lâi Tâi-oân, m̄-tāⁿ bô kám-siā Tâi-oân-lâng siu-liû, koh kā lán thún-ta̍h, tē-miâ tōa-liōng “Tiong-kok-hòa”. Chi̍t-sì-kè lóng hō “Tiong-san”, “Tiong-chèng”, “Tiong-hôa” ê miâ. Tâi-pak, Ko-hiông ê ke-á-lō͘ piàn Tiong-kok sok-sió-pán, chhiūⁿ “Se-chōng-lō͘ (西藏路), “Kiat-lîm-ke (吉林街)”, “Liâu-lêng-lō͘ (遼寧路), “Hok-kiàn-ke (福建街)…. Koh ū iōng Tiong-kok-lâng ê miâ lâi hō--ê, chhiūⁿ “Sêng-kong (成功)”, “Éng-hok (永福)”, “Tēⁿ Hô (鄭和)”, “Cheng-chú (曾子)”, “Iông-bêng (陽明)”….二、Tē-miâ iōng Hàn-jī siá, ì-sù ē oai-chhoa̍h--ê:1. Tâi-tang ê “Lo̍k-kô͘-môe (龍過脈)”, ì-sù sī làm-tē.2. Pîn-tong ê “Bong-bô-lō͘-soaⁿ (門馬羅山)”, ì-sù sī bong-bô-lō͘ ê soaⁿ; “Bân-bân” kâng siá chò “萬蠻”, chiah kóng “蠻” pháiⁿ-thiaⁿ, kā kái chò “萬巒”; “Lí-káng (里港, kū-miâ A-lí-káng), ì-sù sī A-li̍p-chó͘ (Alid) ê só͘-chāi.3. Tâi-lâm: Hiâm “Kúi-á-soaⁿ (鬼仔山)” chhek-soe, kā kái chò “桂子山”; “Môa-tāu (麻豆)” sī kā Siraya-gí ê “mata (ba̍k-chiu), au (po͘-thâu)” kap-chò-hóe lâi hō--ê.4. Ke-lâng (基隆) ì-sù sī Ketagalan-cho̍k.5. Ko-hiông ê “A-lian (阿蓮)” ì-sù mā sī A-li̍p-chó͘ ê só͘-chāi.

Gún sè-hàn ê sî khoân-kéng bái, bu̍t-chu chin khiàm-khoat, lóng bô tōa pha tiān-hóe; m̄-koh in-ūi án-ne tō bô “kong-hāi”, só͘-í tī tōa tiâⁿ siúⁿ-goe̍h khòaⁿ thiⁿ-chhiⁿ te̍k-pia̍t kng, te̍k-pia̍t bêng. Tiong-chhiu goe̍h kng mî gún kui-ke-hóe-á peh ka-kī chèng ê iū-á chia̍h, koh kā iū-á phôe chò bō-á tì; gún ē chio chhù-piⁿ ê gín-á-phōaⁿ lâi sńg “that tâng-kóng-á” ia̍h-sī “khiâ bé sio-chiàn”, koh chiok ài thiaⁿ tōa-lâng khai-káng. Hit ê nî-tāi bô chia̍h goe̍h-piáⁿ, bô hang bah, mā bô pàng phàu-á kap sńg『仙女棒』, gín-á-lâng o̍h tōa-lâng kong-ōe teh “sîn-ōe-chhiu”,  tùi ka-têng, cho̍k-kûn, gí-giân, bûn-hòa, thó͘-tē ê kám-chêng chū-jiân thoân-sêng. He chêng-kéng iáu oán-jiân tī gán-chêng, ū pá-tīⁿ ê hēng-hok, mā-sī góa siōng ài ê ha̍k-si̍p.

Chit-chām-á bāng-lō͘ bīn-téng sî-kiâⁿ 1 ê Hôa-gí sû『網紅』, ì-sù sī bāng-lō͘ téng chiok chhèng ê lâng. Ta̍k-put-sî ū lâng leh mn̄g kóng, chit ê sû ê Tâi-gí án-chóaⁿ kóng? Ū Tâi-gí ê ha̍k-chiá hôe-èng kóng, ē-sái kóng chò “bāng-chhiⁿ”, “bāng-chhèng”; mā ū bāng-iú kóng, ē-tàng ti̍t-chiap chiàu Hôa-gí kóng chò “bāng-hông”. Khêng-si̍t chhiūⁿ chit khoán ê thó-lūn kài chia̍p. Phì-lūn kóng, iōng chhiú-ki-á ka-kī hip-siōng leh iōng ê『自拍神器』,『藍牙』,『裸體電池』......, lóng ū lâng ē thó-lūn chia-ê sû Tâi-gí beh án-chóaⁿ kóng.Lán ji̍t-siông seng-oa̍h mā ū chiâⁿ chē iōng-phín m̄ chai Tâi-gí án-chóaⁿ kóng, chhiūⁿ góa kài chia̍p hō͘ pêng-iú mn̄g『卸妝乳」,『遙控器』,『迴紋針』,『玻尿酸』......ê Tâi-gí. Koh chhiūⁿ chit-má ke-á 3 pō͘ 1 keng bē liâng-chúi--ê, hia-ê liâng--ê ê miâ beh án-chóaⁿ kóng? Nā-sī lí ka-kī kóng 1 khoán, khì tiàm-thâu kâng bé, lâng kám thiaⁿ ū lí beh bé siáⁿ?

Chòe-kīn 20 nî lâi, Tâi-oân pún-thó͘ gí-giân bûn-hòa lú lâi lú hō͘ lâng tùi-tiōng（註一）, mā ū chē-chē lâng tâu-ji̍p gián-kiù kap siá-chok, chhut-pán-phín thang kóng í-keng kui soaⁿ-phiâⁿ! M̄-kú ū 1 ê giâm-siok ê būn-tê ài the̍h-chhut-lâi thó-lūn: Tâi-gí-bûn ūn-tōng ê bo̍k-te̍k sī siáⁿ-mi̍h？3. Bē-tàng chin-chiàⁿ, tàu-tah piáu-sī Tâi-gí goân-bī. Chhin-chhiūⁿ khí-mo͘ giang／bái, o͘-jí-sáng／o͘-bá-sáng, a-sa-phu-luh, o͘-ló͘-bo̍k-chè, ò-giô（chit-má siū Hàn-jī éng-hióng, chin chē lâng kóng chò “ài-gio̍k”）, môa-sat-ba̍k（chin chē lâng liām “sat-ba̍k-hî”）; kok tē-hng bô-kāng koh chhù-bī ê khiuⁿ-kháu, chhin-chhiūⁿ “hūiⁿ-hūiⁿ (hn̄g-hn̄g), suiⁿ-suiⁿ （sng-sng）”, “khì sài-sī-á bé âng-sài（khì chhài-chhī-á bé âng-chhài）”, “iām-iām m̄-ang óng（tiām-tiām m̄-thang kóng）”, 張--sèⁿ ê 2 khoán tha̍k-hoat（Tiuⁿ kap Tioⁿ）……téng-téng, chiū bô hoat-tō͘ cheng-bi̍t piáu-ta̍t.Lán kám chin-chiàⁿ beh lóng-chóng iōng Hàn-jī lâi su-siá Tâi-gí? Án-ne, nā-sī lán Tâi-gí ho̍k-chín sêng-kong, lán chiū “hôe-kui 3,000 nî chêng ê kū Tiong-kok bûn-hòa”, chiâⁿ-chò “kū-àu-kū-chhàu ê bûn-hòa thoân-sêng chiá”, Tâi-gí lâng m̄ tio̍h chiâⁿ-chò chin-chin-chiàⁿ-chiàⁿ ê『龍的傳人』? Chit khoán kiat-kio̍k, iōng Eng-gí lâi kóng, hō-chò “Win the battles, lose the war.（Chiàn-tàu iâⁿ chi̍t-sî, chiàn-cheng su-su--khì.）” Che kám sī lán chò Tâi-gí-bûn ūn-tōng ê bo̍k-phiau？

Pe̍h-oē-jī ē hō͘ lú-jîn ū tì-hūi. Hū-jîn-lâng ê châi-tiāu bô khah-su ta-po͘-lâng, só͘-í ē bô ha̍k-būn, in-uī Khóng-chú-jī（註一）oh tha̍k. Nā beh tha̍k Pe̍h-oē-jī, tùi 6 hòe kàu 10 hòe, 4 nî ê kú, chiū bô bē-hiáu siá ê jī, ia̍h bô bē-hiáu tha̍k ê chheh; án-ni kiám m̄-sī chin toā ê lō͘-ēng?Pe̍h-oē-jī ē hō͘ ta̍k-téng chò-kang ê lâng ē-hiáu tha̍k Sèng-chheh, kap chai chē-chē hāng ê tāi-chì. Chiong-lâi Pe̍h-oē-jī ná chē lâng bat, chiū Pe̍h-oē-jī ê chheh iā ē ná chhut ná chē iūⁿ: Kiám-chhái Thian-bûn, Tē-lí ê chheh; á-sī Soàn-ha̍k, Kek-bu̍t（註一）ê chheh; le̍k-tāi ê tāi-chì, ta̍k-kok ê sin-bûn; che lóng ē ke-thiⁿ lâng ê tì-hūi.

Téng chi̍t-chām-á khòaⁿ Tâi-gí tiān-sī-kio̍k ê sî, ū thiaⁿ tio̍h chi̍t kù tâi-sû “the̍h lí bô-hoat”, chin bêng-hián sī ùi Hôa-gí『拿你沒辦法』ti̍t-chiap liām Tâi-gí niâ, tùi-ōe kóng ê ì-sù kap pún-té ê gí-ì, kin-pún to thiⁿ chha kah tē--ah. “The̍h lí bô-hoat” chit-kù ê ì-sù sī leh kóng bô kàu la̍t thang kā lí the̍h--khí-lâi.『拿你沒辦法』iōng Tâi-gí kóng, ài kóng chò “bô lí ê hoat”. M̄-sī kā Hôa-gí ê tōng-sû ti̍t-chiap tùi-èng chò Tâi-gí-sû, ài lia̍h kui-kù ê ì-sù kóng. Koh chhiūⁿ góa tiāⁿ-tiāⁿ tī hóe-chhia téng, thiaⁿ in hòng-sàng “Kok-ūi lú-kheh, hoan-gêng lín tah-sêng pún-chhù lia̍t-chhia……”, tī liu-lông lāi-té thiaⁿ tio̍h “Tiān-thui beh lo̍h-lâu.”; “tah-sêng”, “lo̍h-lâu” lóng m̄-sī chiàⁿ-pān ê Tâi-gí iōng-sû, nā m̄-sī bat Hôa-gí, góa siūⁿ sī thiaⁿ tio̍h chin kiān-koai.Góa leh kà-chheh ê sî, mā tiāⁿ-tiāⁿ tú-tio̍h chit-khoán chêng-hêng. Chhiūⁿ kóng『你不要拿東西出來』, ha̍k-seng gín-á kóng “lí m̄ ài the̍h mi̍h-kiāⁿ chhut--lâi”, hāi lâng kiò-sī i bô kah-ì kā mi̍h-kiāⁿ the̍h--chhut-lâi--leh! Àn goân-pún ê ì-sù ài kóng “lí mài kā mi̍h-kiāⁿ the̍h--chhut-lâi”. Koh ū ê lāu-su, beh kiò gín-á kā thâu oa̍t--kòe-lâi, soah kóng chò “kā thâu choán--kòe-lâi”, thiaⁿ tio̍h chin-chiàⁿ sī hàiⁿ-thâu--lah, m̄ chai beh chhiò á-sī pi-ai.Chit-má ê lâng, tek-pia̍t sī chi̍t-kóa siàu-liân-á, chēng sè-hàn tō siū Hôa-gí kàu-io̍k, kóng Hôa-gí koàn-sì, Hôa-gí kóng kah liù-liù-khì, Tâi-gí soah li-li-lak-lak. Kóng Tâi-gí tiāⁿ ē hō͘ Hôa-gí ê gí-sû kap gí-hoat thoa--khì. Tō chhin-chhiūⁿ goán sè-hàn sî beh kóng “lāu-su, i kā góa phah” , ē kóng khì『老師，他給我打』, piàn-chò i kā lâng phah ê chêng-hêng sio-kāng. Ū kóa Tâi-gí kap Hôa-gí chha bē kài chē, kóng--chhut-lâi koh ē-tàng lí-kái; chóng--sī ū kóa nā kóng--chhut-lâi, tùi Hôa-gí bô pòaⁿ-phiat--ê, hoān-sè tō siūⁿ bô--ah. Ta̍k-khoán gí-giân lóng ū ka-kī ê gí-sû kap gí-hoat, m̄-sī kan-ta choán-ōaⁿ gí-sû nā-tiāⁿ; koh bián-kóng ū tang-sî-á ē hō͘ gí-ì cháu-chhoa̍h--khì, tì-sú gō͘-hōe, phah pháiⁿ kám-chêng.