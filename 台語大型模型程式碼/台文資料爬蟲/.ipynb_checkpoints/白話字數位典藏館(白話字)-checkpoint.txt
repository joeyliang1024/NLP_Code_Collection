Biāu-chiok būn-tap

phô͘-sat , án-chóaⁿ tian-tò kóng bô hok-khì ?
Lāu-lâng kóng , Góa sī thè peh-sèⁿ ho̍k-sāi phô͘-sat , kong-tek chū-jiân kui tī peh-sèⁿ , chham góa khiok bô kan-sia̍p . 
Thôan-tō--ê kóng , Bat thiaⁿ-kìⁿ kóng , Phô͘--jī ê ké-soeh chūi-sī piàn-piàn , Sat--jī ê ké-soeh chiū-sī hû-chō͘ , án-ni ē piàn-piàn hû-chō͘ sè-kan lâng ê ì-sù , hô-hòng lí chá-àm teh ho̍k-sāi phô͘-sat , àn-chóaⁿ kóng kong-tek kap lí bô kan-sia̍p ?
Lāu-lâng kóng , Góa ho̍k-sāi phô͘-sat sò͘-cha̍p nî sī óa-khò i lâi bē kóa hiuⁿ-chek , múi-ji̍t kiû tō͘ nn̄g-tǹg chia̍h , ū-sî pá ū-sî iau , lóng bē sǹg-tit , tùi tó-ūi thang kóng hok-khì--leh !
Thôan-tō--ê kóng , Lí siông-siông ho̍k-sāi phô͘-sat , teh kā i tiám hiuⁿ-chek , siōng-chhiáⁿ bē tit-tio̍h hok-khì , hô-hòng peh-sèⁿ beh ǹg-bāng phô͘-sat sù hok-khì hō͘ i , kiám bô koh-khah oh mah ?
Nn̄g lâng chò-hóe tâm-lūn iáu-bōe soah , hut-jiân ū lâng ji̍p biō-lāi chè-sîn ; Biō-kong khòaⁿ-kìⁿ chiū tòe i ji̍p--khì , Thôan tō--ê iā tòe i ji̍p--khì ; chiū khòaⁿ-kìⁿ hit-ê lâng tiám chek sio hiuⁿ , pâi seng-lé thîn-chiú , kūi lo̍h-khì hē sîn-bêng , poa̍h-poe thiu-chhiam , iū khí-lâi sio-kim , Biō-kong khau-cheng lūi-kó͘ , hàu pu̍t ê lâng koh-chài pàng-phàu ; tāi-chì bêng-pe̍k siu-si̍p hiah-ê lé-mi̍h chiū tò--khì . 
Thôan-tō--ê kīn-óa lâi mn̄g Biō-kong kóng , Tiám-chek sio-hiuⁿ , sī sìm-mi̍h ì-sù ?
Biō-kong ìn kóng , Sī piáu-bêng i-ê sêng-sim kèng-ì niā-niā . 
Thôan-tō--ê kóng , Sêng-sim kèng-ì tī ko͘-tâ ê chhâ , ū sím-mi̍h lī-ek mah ?
Biō-kong kóng , M̄-sī kèng chit-ê chhâ só͘ tiau ê siōng , sī kèng chit-ê siōng só͘ hū ê sîn ; hōan lâi pài i ê lâng lóng tit-tio̍h i pó-pì . 
Thôan-tō--ê kóng , Kó-jiân ū sîn hū tī chit-ê siōng mah ?
Biō-kong kóng , Sī . 
Thôan-tō--ê kóng , Kì-jiân ū sîn hū tī siōng--n̍i̍h , àn-chóaⁿ hō͘ niáu-chhú chhńg-khang , hō͘ pe̍h-hiā chhia-chiù , chū-sin bē-ē ka-tī pó ; phô͘-sat bē pó ka-tī , beh thái ē pó bān peh-sìⁿ leh ! Ēng ē seⁿ ē oa̍h ê seng-khu khì kèng-pài ē pāi-hoāi ê thô͘ chham chhâ , pí pài ku chôa--ê koh-khah gōng . Tiám-chek sio-hiuⁿ kì-jiân bô thang piān , nā-sī pâi seng-lé thîn chiú , iū sī sím-mi̍h ì-sù ?
Biō-kong kóng , Che sī beh hō͘ phô͘-sat kàm-la̍p . 
Thôan-tō kóng , Góa khòaⁿ hiàn-chè ê mi̍h lóng tī-teh , m̄-chai phô͘-sat tùi tó-lo̍h kàm-la̍p--khì ?
Biō-kong kóng , Phô͘-sat m̄-sī kàm-la̍p hiàn-chè ê mi̍h , to̍k-to̍k kàm-la̍p mi̍h ê khì-bī . 
Thôan-tō--ê kóng , Nā-sī án-ni chè-hiàn liáu-āu hiah-ê mi̍h tek-khak bô khì-bī ; chóng-sī góa bōe-bat thiaⁿ-kìⁿ chè-sū ê chiú hòa chò chúi , chè-sū ê bah pìⁿ chò chhâ ; mi̍h sui-jiân léng sio ū koh-iūⁿ , chóng-sī bē sit-bī , phô͘-sat beh-thài ū kàm-la̍p-tio̍h khì-bī leh ! Siōng-tè hō͘ lâng iúⁿ-chhī oa̍h-miā ê mi̍h , lâng hóan-tńg the̍h khì hàu bē-ē chia̍h ê chhùi , che iā chin-chiàⁿ sī gōng--o͘h . Chhiáⁿ mn̄g poa̍h poe ū sím-mi̍h ì-sù ?
Biō-kong kóng , Ài kiû phô͘-sat pò lâng chai kiat-hiong ê sū . 
Thôan-tō--ê kóng , Beh thài ē chai ?
Biō-kong kóng , Nā-sī liân-liân poa̍h saⁿ ê siūⁿ-poe , chiū-sī kiat , siat-sú ū im-poe chhiò-poe saⁿ chhap-cha̍p , chiū-sī hiong . 
Thôan-tō--ê kóng , Hiah-ê kiat-hiong ū èng-giām á-bô ?
Biō-kong kóng , Ū . 
Thôan-tō--ê kóng , Góa khòaⁿ chē-chē lâng chò seng-lí , tek-khak tāi-seng khì m̄ng phô͘-sat , poa̍h ū saⁿ-ê siūⁿ-poe-ê iā bē chió , àn-chóaⁿ ē kiat pìⁿ-chò hiong , lóng-chóng bô èng-giām mah ?
Biō-kong bô beh ìn--i . 
Thêng ū chi̍t-tia̍p-á-kú , Thôan-tō--ê koh kóng , Thiu-chhiam sī sím-mi̍h ì-sù ?
Biō-kong kóng , Sī ài phô͘-sat chí-tiám hō-toan hok-khì cháiⁿ-iūⁿ . 
Thôan-tō--ê kóng , Phô͘-sat ū chhùi bē kóng-ōe , beh thài ē tāi-seng chí-tiám lâng ê hō-hok ?
Biō-kong kóng , Phô͘-sat sui-jiân bē kóng-ōe , nā-sī i ê ì-sù í-keng àm-chēⁿ chāi tī hit chhiam-si--n̍i̍h ; nā siông-sè khòaⁿ chhiam-si cháiⁿ-iūⁿ , chiū ē chai chiong-lâi ê hō-tōan hok-khì àn-chóaⁿ-iūⁿ . 
Thôan-tō--ê kóng , Piat chhiam ēng sím-mi̍h hoat-tō ?
Biō-kong kóng , Chhin-chhiūⁿ chiaⁿ-goe̍h lâi kiû , chhiam sī sǹg-chò chi̍t-nî ê sū , kiû tio̍h siōng-chhiam , chiū kin-nî ê sū lóng kiat-khèng ; nā kiû-tio̍h tiong-chhiam , sū iā pêng-ún ; nā-sī kiû-tio̍h hā-chhiam , chiū kiat-sū khah-chió , hiong-sū khah-chē . 
Thôan-tō--ê kóng , Ū èng-giām á-bô ?
Biō-kong kóng , Tek-khak èng-giām . 
Thôan-tō--ê kóng , Nā kóng ū èng-giām , tek-khak kiàn kiû kiàn ū-iáⁿ , m̄-kú góa khòaⁿ-kìⁿ chē-chē lâng kiû-tio̍h siōng-chhiam , pēng-bô tit-tio̍h kiat , hóan-tńg tú-tio̍h hiong , ū-ê kiû-tio̍h hā-chhiam , iū bô tú-tio̍h hiong , hóan-tńg tit-tio̍h kiat ; chiông-tiong ū-ê ū èng-giām , iā put-kò sī chhàu-khiáu ê sū niā-niā , beh-thài ē kóng-tit sī siūⁿ-poe kap chhiam-si ē èng-giām--leh !
Biō-kong iô-thâu bô beh ìn . 
Thôan-tō--ê koh kóng , Sio gôan-pó , hiàn chóa-i , ū sím-mi̍h ì-sù ?
Biō-kong kóng , Gôan-pó chò kim-gîn , chóa-i chò i-chiûⁿ . 
Thôan-tō--ê kóng , Phô͘-sat ū the̍h--khì á-bô ?
Biō-kong kóng , The̍h--khì . 
Thôan-tō--ê kóng , Phô͘-sat siōng-kú tio̍h óa-khò lâng ê chóa-i chò i-chiûⁿ , óa-khò lâng ê gôan-pó chò kim-gîn , beh-thài ē hok-khì hō͘ lâng mah . Iū-koh hit-tia̍p sio-i hòa-pó ê sî , iā bô khòaⁿ-kìⁿ phô͘-sat lâi chiap , to̍k-to̍k gîn-chóa-hu lâu--teh niā-niā , chóa-hu beh-thài ē pìⁿ-chò kim-gîn i-chiûⁿ leh ! Góa bat kā i chhâ-khó , chóa-liāu sī tùi Chîn , Hàn chō-khí--ê , chóa-saⁿ sī tùi Tông-tiâu chō-khí--ê . Chit saⁿ-tāi ê tāi-seng , hit-sî iáu-bōe ū chóa , Chîn-tiâu Hàn-tiâu ê téng-bīn , iā bōe-bat ēng chóa chò-chîⁿ chò-saⁿ ; hit-sî ê phô͘-sat , tùi tó-ūi tit-tio̍h kim-gîn i-chiûⁿ thang ēng--leh ! Iū-koh phô͘-sat nā chin-chiàⁿ sī sîn , chiū tek-khak ū lêng-èng ū kôan-lêng , kì-jiân ē ēng-tit chóa-hu lâi chò kim-gîn i-chiûⁿ , kiám bē ka-tī chò kim-gîn i-chiûⁿ--mah . Che m̄-sī góa só͘ ē-hiáu--tit . Sè-kan lâng só͘ ēng ê kim-gîn i-chiûⁿ m̄-sái óa-khò phô͘-sat ê chhúi lâi chiâⁿ ; to̍k-to̍h phô͘-sat só͘ ēng ê kim-gîn i-chiûⁿ hóan-tńg tio̍h óa-khò lâng ê chhiú lâi chò , tùi chia thang chai phô͘-sat ê tì-sek m̄-ta̍t lâng , i ê khùi-la̍t iā m̄-ta̍t-tio̍h lâng . Sio chóa-saⁿ , hòa gôan-pó sī kan-ta hùi-liáu chîⁿ-châi , lâi hē tī hit bô lō͘-ēng--n̍i̍h , nā-m̄ chiong che chîⁿ-châi lâi chín-chè sàn-hiong-lâng , koh-khah ū lī-ek , lí chhián-siūⁿ khòaⁿ-bāi--teh . 
Biō-kong tiām-tiām bô kóng-ōe . 
Thôan-tō--ê koh kóng , chhin-chhiūⁿ ū-sî góa tùi lín pún biō-ú keng-kòe siông-siông thiaⁿ-kìⁿ khau-cheng lūi-kó͘ ū sím-mi̍h ì-sù mah . 
Biō-kong kóng , Lūi-kó͘ khau-cheng ū nn̄g ê ì-sù ; chi̍t-ê sī chá-àm ê sî , hián-hek phô͘-sat ê lêng-ui , chi̍t-ê sī sio-kim ê sî , pò phô͘-sat chai thang kàm-la̍p . 
Thôan-tō--ê kóng , Tio̍h kā-i khau-cheng lūi-kó͘ chiàⁿ chai thang kàm-la̍p , án-ni phô͘-sat siông-chhiáⁿ m̄-chai lâng sio-kim sio-chóa tī i ê bīn-chêng , beh thài-ē chai lâng āu-lâi ê hō-hok--leh ! Ēng oa̍h-oa̍h ê seng-khu , lâi ho̍k-sāi bô lêng sí-sí ê mi̍h , àn-chóaⁿ ē gōng kàu án-ni--leh !
Biō-kong m̄-ìn kóng , Tio̍h--leh . 
Thôan-tō--ê iū-koh mn̄g-kóng , Pàng-phàu sī sím-mi̍h ì-sù ?
Biō-kong kóng , Sī hoaⁿ-hí hiáng-liāng tap-siā ê ì-sù . 
Thôan-tō--ê kóng , Lâng só͘-siū ê in-chêng lóng-sī tùi Siōng-tè hia lâi , m̄ hoaⁿ-hí kám-siā Siōng-tè , hóan-tńg chiong Siōng-tè siúⁿ-sù lâng--ê khì siā ko͘-tâ ê ngó͘-siong phô͘-sat sī tek-chōe tio̍h Siōng-tè , lân-tô kong-gī ê hêng-hoa̍t . Phí-lūn kiáⁿ nā put-siàu , bē-hiáu kám-siā pē-bó ê in , hóan-tńg thau-the̍h pē-bó ê mi̍h , khì siā pē-bó ê siû-jîn , chò pē-bó ê lâng thái-thó ē m̄ siū-khì , m̄ hêng-hoa̍t--leh ! Ko͘-hū pē-bó ê in , siōng-chhiáⁿ chai ū chōe , hô-hòng ûi-ke̍h Siōng-tè , to̍k-to̍k m̄-chai ū chōe mah . Taⁿ lūn kàu tek-chōe Siōng-tè bô tàng kî-tó , chiū-sī pài sîn-bêng , pài pu̍t-chó͘ , iā bē-bián--tit Siōng-tè ê hêng-hoa̍t . 
Biō-kong kóng , Siông-siông teh kóng , lâng ǹg-bāng sîn-bêng pó-pì , chháu-á ǹg-bāng chhun-thiⁿ hoat-seⁿ ; góan chiah-ê ho̍k-sāi sîn-bêng , lóng-sī ǹg-bāng sîn ê in-tián lâi hû-chō͘ , to̍k-to̍k lí kóng tio̍h pàng-sak phô͘-sat , kiám m̄-sī bô chêng-lí ê ōe mah ?
Thôan-tō--ê chiū kóng , M̄-sī góa ê ōe bô chêng-lí , sī lí ê sim m̄ bêng-pe̍k , m̄-bat phô͘-sat bē-ē hû-chō͘--lâng , iā m̄-chai ho̍k-sāi phô͘-sat sī ji̍p èng-óan hō-toan ê lō͘ ; in-ūi án-ne , góa tiâu-tî lâi thôan Siōng-tè chin ê tō-lí , hō͘ lâng pàng-sak ké-iàⁿ lâi kui chin-chiàⁿ--ê , ho̍k-sāi Siōng-tè , thang thoat-lī tē-ge̍k , chìn-ji̍p thian-tông . Siat-sú ū lâng hóan-pōe chèng-ti̍t ê lō͘ , ji̍p phian-phiah-ê lō͘ , bô lâng kā i chí-tiám ín-chhōa , chiū m̄-chai i só͘-kiâⁿ ū chhò-gō͘ . Taⁿ góa liû-thôan che tō-lí , it-lí chhin-chhiūⁿ chí-tiám ín-chhōa tio̍h ê lō͘ chi̍t-poaⁿ-iūⁿ ; beh-sìn á m̄-sìn , chóng-sī chhut-chāi lí , hoaⁿ-hí á m̄-hoaⁿ-hí , iā chhut-chāi lâng . Nā-sī kā lí kóng kàu siông-siông sè-sè , bô-hiâm lô-khó͘ ià-siān , sī góa ê pún-hūn eng-kai-jiân--ê . 
Biō-kong siū-khì kóng , Kín-kín khì , kín-kín khì , bo̍h-tit tiàm-chia chhiok-hōan sîn-bêng . 
Thôan-tō--ê kóng , Chhiáⁿ lāu-peh sèng-tē pàng-khoaⁿ , thiaⁿ góa chi̍t-chân chi̍t-chân siông-sè kóng hō͘ lí thiaⁿ . Sè-kan lâng ho̍k-sāi phô͘-sat , lóng-sī khang-hi ké-iàⁿ . Chāi-chá Sîn-lông , N̂g-tè , Giâu , Sùn , Ú , Thong lóng ū hióng hok-siū , peh-sèⁿ an-jiân khoài-lo̍k . Tng hit-sî , Tiong-kok iáu-bōe ū ngó͘-siōng ; kàu Hā-tiâu , Siong-tiâu ê sî , lâng ê sim phian-phian hiòng tī chōe-ok sūn-thàn ké-iàⁿ--ê , lī-khui chin-chiàⁿ--ê ; lām-sám chheng-ho͘ thiⁿ chò Siōng-tè , thiám-mī pài-kèng kúi-sîn , lām-sám kiû hok-khì . Kàu Hàn-tiâu Bêng-tè ê sî , pu̍t-hoat chiàⁿ taⁿ-chiah ji̍p Tiong-kok ; ho̍k-sāi ngó͘-siōng ê hong-sio̍k , tùi hit-tia̍p sòa chiām-chiām heng-ōng . Hit-hō hō-toan , liû-ji̍p lâi Tiong-kok , hām-hāi m̄-sī sió-khóa . Taⁿ lūn-kàu chiah-ê phô͘-sat hit ê kin-gôan pún-jiân m̄-sī Tiong-kok chhut--ê , sī tùi Thian-tek-kok lâi--ê ; Tiong-kok lâng sìn i chun i , jiám-tio̍h pháiⁿ hong-sio̍k , bô beh kàu-khàm i ê lām-sám . Tùi Hàn-tiâu liáu-āu , Tiong-kok lâng sòa m̄-jīn Siōng-tè chò tōa Chú-cháiⁿ , chiū sòa khì sìn īⁿ-toan , pài ngó͘-siōng , sio thâu-khak , sio chéng-thâu-á , kui-pah kui-cha̍p chiâⁿ-kûn chiâⁿ tóng , kái-i sàn-chîⁿ , tùi-chá kàu-àm tāi-ke sio khòaⁿ-iūⁿ , lāu chham siàu-liân pha-pha-cháu , hōa-hōa-kún , hong-hòe pàng-sak pún-gia̍p , hit-hō ê pè-toan kiám kóng ē liáu mah ? Tùi Hàn-tiâu kàu taⁿ ta̍k-ūi to ū biō-ú , iū-kiam koaⁿ-hú peh-sèⁿ khiân-sim ho̍k-sāi . Lí khòaⁿ , phô͘-sat nā kó-jiân ē tû chai-eh , kàng hok-khì , chiū ho̍k-sāi phô͘-sat ê sè-tāi eng-kai lóng tú-tio̍h thài-pêng , lâng ê hòe-siū tio̍h ná-tn̂g , pí Giâu , Sùn hit-sî koh-khah hó ; àn-chóaⁿ-iūⁿ-á chū Hàn-tiâu Chìn-tiâu í-lâi hóan-lōan sí-sit sio-chiap-sòa , kok-ūn iū bô tn̂g , sè-tāi ná soe-bî , lâng ná iáu-siū , kan-ko ná tāng , chha̍t-bé chai-eh gûi-hiám , bô-sî an-chēng ? Chit hō hō-toan kiám-m̄-sī tùi ho̍k-sāi phô͘-sat só͘-tì mah ? Koh-chài sè-kan lâng ho̍k-sāi phô͘-sat sī beh kiû hok-khì , hóan-tńg tú-tio̍h hō-hōan , chiū-sī phô͘-sat ê m̄-thang ho̍k-sāi , chiū khó-í thang chai lah . Nā-sī góa só͘-kóng phô͘-sat sī ké--ê , bāng lāu-peh chēng-chēng kā i siūⁿ-khòaⁿ-māi--teh , bo̍h-tit khì-hiâm góa ê ōe , chin-sī kai-chài . 
Biō-kong kóng , Góan chiah-ê ho̍k-sāi phô͘-sat sîn-bêng . bô m̄-sī lóng óa-khò i teh pó-pì góan , chhin-chhiūⁿ lí kóng kó͘-chá bô phô͘-sat , nā-sī án-ni kó͘-chá ê lâng óa-khò sím-mi̍h lâi pó-pì ?
Thôan-tō--ê kóng , Thiⁿ-ē bān-lâng bô chi̍t-ê m̄-siū Siōng-tè pôe-iúⁿ ê in , hōan-nā heng-ōng soe-bî , ē oa̍h ē sí , sàn-hiong hó-gia̍h lóng-sī tùi Siōng-tè só͘ siúⁿ-sù--ê , chham phô͘-sat bô kan-sia̍p . Lūn Tiong-kok lâng só͘ ho̍k-sāi ê phô͘-sat , lóng sī kó͘-chá ê lâng , í-keng sí , lâng chiong chhâ chham chio̍h kā i tiau-khek i-ê hêng-siōng , lām-sám chhui-chun--i hō-chò sîn ; hit-hō gōng hit-hō chōe , kiám sǹg ē liáu mah ?
Biō-kong kóng , Phô͘-sat lóng ū siū thek-hong , só͘-í sui-jiân pài ngó͘-siōng si̍t-chāi sī teh pài-sîn . 
Thôan-tō--ê kóng , Phô͘-sat siū sáⁿ lâng thek-hong ?
Biō-kong kóng , Iā ū siū Gio̍k-hông thek-hong , iā ū siū Hông-tè thek-hong . 
Thôan-tō--ê kóng , Gio̍k-hông sī Sòng-tiâu Hui-chong só͘ hong , i siōng-chhiáⁿ tio̍h hō͘ lâng hong--i , thái-thó ē hong pa̍t-lâng leh ? Chit hō hô͘-hûn ê ōe oh-tit hō͘ lâng ē chhú-sìn--tit . Nā beh kóng-kiò Hông-tè thek-hong sí-lâng chò sîn , chhiáⁿ mn̄g i-ê kôan sī chī-chūi hō͘--i ?
Biō-kong kóng , Hông-tè ê kôan miâ-siaⁿ pò-iông móa thiⁿ-ē , i-ê ūi ê tōa , i-ê tek-hēng ê hó , kiám ū bē-ē mah ?
Thôan-tō--ê kóng , Hông-tè ê kôan bē-ē hong i-ê jîn-sîn chò koaⁿ tī pa̍t-kok , thài ē hong sí-lâng chò sîn tī thiⁿ--n̍i̍h . Bēng-chú ū kóng , Hông-tè ē chiàn lâng hō͘ thiⁿ , bē-ē kah thiⁿ hō͘ i thiⁿ-ūi ; kì-jiân bē-ē kah thiⁿ hō͘ i thiⁿ-ūi , hô-hòng kóng ē hong lâng tiàm thiⁿ-n̍i̍h chò sîn hò͘ ? Iū-koh Hông-tè sī lâng , só͘ liāu-lí--ê iā sī lâng ; lâng chāi iông-kan , kúi chāi im-hú , chiū tē chham thiⁿ lâi lūn kú bē sái-tit ; chi̍t lâng seⁿ tī sò͘ pah nî chêng , chi̍t lâng seⁿ tī sò͘ pah nî āu , chiū sî chham lí lâi lūn iā bē-ē . Nā-sī chiong i seⁿ kā i hō-chò lâng , chiong i sí kā i hō-chò sîn , góa m̄-chai hit-tia̍p bōe-seⁿ bōe-sí ê sî , tng-sî ê lâng tàu-tí ēng sím-mi̍h sîn lâi ho̍k-sāi . 
Biō-kong kóng , Lí kóng góan chiah-ê ho̍k-sāi ê sîn-bêng lóng sī lām-sám bô iáⁿ , m̄-thang khì ho̍k-sāi , nā-sī án-ne chī-chūi-á ē kham-tit hō͘ lâng ho̍k-sāi ?
Thôan-tō--ê kóng , Thiⁿ bô nn̄g-ê ji̍t , lâng bô nn̄g-ê chú , thiⁿ-tē ê lāi-bīn to̍k-to̍k chi̍t-ê Siōng-tè nā-tiāⁿ . 
Biō-kong kóng , Thiⁿ-tē hiah-n̍i̍h tōa , chi̍t-ê Siōng-tè beh àn-chóaⁿ liāu-lí ? Chhin-chhiūⁿ kok-ông chi̍t-lâng bē ka-tī liāu-lí , tek-khak tio̍h hong pah-koaⁿ lâi pang-chān , liōng-pit Siōng-tè iā tio̍h ēng só͘ hong ê sîn lâi pang-chō͘ . 
Thôan-tō--ê kóng , Siōng-tè sī chiâu-chn̂g ta̍k-hāng ē : ē chhòng-chō thiⁿ-tē , chiū ē-hiáu liāu-lí thiⁿ-tē ; ē chō bān-lâng bān-mi̍h , chiū ē-hiáu liāu-lí bān-lâng bān-mi̍h . Nā-sī Siōng-tè tio̍h khò sí-lâng chō͘--i , lâng iáu-bōe sí ê sî chī-chūi-á teh chō͘ Siōng-tè leh ? Che sī góa só͘ bē bêng--ê . 
Biō-kong kóng , Lí só͘ kóng ê Siōng-tè sī phô͘-sat á-bô ?
Thôan-tō--ê kóng , M̄-sī ; Siōng-tè sī tōa Chú-cháiⁿ , chiáng seⁿ-sí hō-hok ê tōa kôan-pèng , chì-chun bû-tùi to̍k-it bû-jī--ê . 
Biō-kong kóng , Gio̍k-hông sī Siōng-tè bô ?
Thôan-tō--ê kóng , Gio̍k-hông pún sī sèⁿ Tiuⁿ , chiaⁿ goe̍h chhe-káu seⁿ-ji̍t ; kì-jiân ū seⁿ-ji̍t tek-khak ū pē-bó , tùi pē-bó seⁿ--ê iā tek-khak sī lâng ; thài ē sái-tit lām-sám chheng-chò Siōng-tè ?
Biō-kong kóng , Gio̍k-hông m̄-sī Siōng-tè , thiⁿ sī Siōng-tè bô ?
Thôan-tō--ê kóng , Iā m̄-sī ; Siōng-tè chun-kùi iâⁿ-kòe thiⁿ . 
Biō-kong kóng , Kôan lòng-lòng to̍k-to̍k thiⁿ tē-it tōa ; Siōng-tè kiám ē khah tōa thiⁿ--mah ?
Thôan-tō--ê kóng , Thiⁿ sī Siōng-tè ê chō-ūi , góa chhiáⁿ phì-lūn hō͘ lí thiaⁿ ; chhì-mn̄g lí sī Hông-tè chun-kùi , á-sī keng-tiān chun-kùi ?
Biō-kong kóng , Hông-tè chun-kùi no͘h ; Hông-tè sī keng-tiān ê chú . 
Thôan-tō--ê kóng , Kì-jiân chai Hông-tè sī keng-tiān ê chú , àn-chóaⁿ m̄-chai Siōng-tè sī thiⁿ ê Chú mah ? Thiⁿ chiū-sī Siōng-tè chò-chiâⁿ ê khì-khū , m̄-sī Siōng-tè lah . 
Biō-kong kóng , Siōng-tè ū seⁿ-ji̍t bô ? 
Thôan-tō--ê kóng , Siōng-tè sī chū-jiân ū--ê , bōe khui thiⁿ-tē í-chêng , tāi-seng ū Siōng-tè , bô khí-thâu bô soah-bóe ; chū-jiân bô seⁿ-ji̍t chham kī-sîn , khó-í thang chai Siōng-tè sī bān-lâng bān-tāi ê Chú-cháiⁿ ; bān peh-sèⁿ pêⁿ-pêⁿ tio̍h ho̍k-sāi I . Lāu-peh , lí thài-m̄ pàng-sak ké-iàⁿ lâi kui chin-si̍t , lâi chun-kèng Siōng-tè mah ?
Biō-kong kóng , Hā-chiān ê lâng kiám ē-tit thang pài Siōng-tè mah ?
Thôan-tō--ê kóng , Siōng-tè sī bān lâng ê Thiⁿ-pē , tùi Hông-tè khí í-ki̍p peh-sèⁿ-ke , lóng sio̍k tī I kóan-hat--ê , chiū lâng eng-kai tio̍h chīn pún-hūn lâi ho̍k-sāi I , beh-thài ū lūn chun-pi kôan-kē leh ? Sui-jiân ū pháiⁿ lâng , siat-sú nā hóan-hóe chiông-chiân ê kòe-sit , iā thang ho̍k-sāi Siōng-tè . 
Biō-kong kóng , Hông-tè chè-hiàn thiⁿ-tē , nā-sī peh-sèⁿ ho̍k-sāi Siōng-tè chiū-sī chhiàm-kôan . 
Thôan-tō--ê kóng , Che sī tùi lâng ê sim-ì teh hun-piat chun-pi nā-tiāⁿ , si̍t-chāi m̄-sī Siōng-tè ê chí-ì lah . Phì-lūn chi̍t-ê lâng seⁿ kúi-nā ê kiáⁿ ; hit-ê tōa-kiáⁿ lām-sám khò i khah sī-tōa , ài beh ka-tī ho̍k-sāi pē-bó ; tē-jī kiáⁿ iā ài ho̍k-sāi , m̄-kú tōa-hiaⁿ m̄ chún--i ; taⁿ chhì mn̄g , in pē-bó hoaⁿ-hí tōa-kiáⁿ só͘-chò mah ? Á-sī tē-jī kiáⁿ sūn tōa-hiaⁿ ê ì , bô khì ho̍k-sāi pē-bó , in pē-bó iū ū hoaⁿ-hí tē-jī kiáⁿ ê só͘ kiâⁿ mah ?
Biō-kong kóng , Lóng m̄ hoaⁿ-hí chiàⁿ-tio̍h . 
Thôan-tō--ê kóng , Kiám chí-ū m̄ hoaⁿ-hí nā-tiāⁿ , tek-khak giâm-giâm chek-pī hiah-ê kiáⁿ ê put-hàu . In-ūi tùi Hông-tè í-ki̍p chèng peh-sìⁿ , lóng-sī Siōng-tè chhòng-chō--ê ; in sui-jiân ū hun kôan-kē , nā-sī ho̍k-sāi Siōng-tè ê pún-hūn chiū siāng chi̍t-iūⁿ . 
Biō-kong kóng , Góan khiok iā ū ho̍k-sāi Siōng-tè , chiū-sī tng thiⁿ lâi hàu-kèng chè-sū lah . 
Thôan-tō--ê kóng , Chè-hiàn Thiⁿ-tē m̄-sī ho̍k-sāi Siōng-tè , sī ho̍k-sāi Siōng-tè chhòng-chō ê mi̍h nā-tiāⁿ . Phì-lūn pē khí chhù hō͘ kiáⁿ tòa , kiáⁿ m̄-khì ho̍k-sāi pē-bó , hóan-tńg khì ho̍k-sāi pē-bó só͘ khí ê chhù , chiū bô koh-iūⁿ án-ne . 
Biō-kong kóng , Kèng-pài Siōng-tè , iū tio̍h siat-li̍p biō-ú á-bô ?
Thôan-tō--ê kóng , M̄-bián ; Sèng-keng ū kóng , Siōng-tè m̄ khiā-khí lâng-kang só͘ chò ê tiān . 
Biō-kong kóng , Tio̍h siat-li̍p Siōng-tè ê siōng mah ?
Thôan-tō--ê kóng , Siōng-tè sī Sîn , bô hêng bô siōng , m̄-sī chhin-chhiūⁿ lâng ē-tit thang khòaⁿ-kìⁿ , só͘-í bē-ē chò siōng lâi chhin-chhiūⁿ I . Sèng-keng iā ū kóng , Bo̍h-tit siūⁿ Siōng-tè chhin-chhiūⁿ kim gîn chiah-ê mi̍h , ēng lâng kî-khá ê kang-hu lâi tiau-tok chò chiâⁿ i ; hòng-kiam siat-li̍p sîn-siōng iū sī hōan-tio̍h Siōng-tè ê kìm-lēng . 
Biō-kong kóng , Pài Siōng-tè ū tiāⁿ-tio̍h ê só͘-chāi bô ?
Thôan-tō--ê kóng , Siōng-tè lī lán kok-lâng bô hn̄g , Siōng-tè ta̍k só͘-chāi tī--teh ; he̍k-sī khiā-ke , he̍k-sī chhut-gōa , he̍k-sī liâu-chúi , he̍k-sī chiūⁿ-soaⁿ , ta̍k só͘-chāi to thang pài ; Siōng-tè iā thiaⁿ lán ê kî-tó lâi èng-ún lán . 
Biō-kong kóng , Kèng-pài Siōng-tè iū ū-ēng sam-seng chiú-lé kóe-phín bô ?
Thôan-tō--ê kóng , Siōng-tè bô khiàm-ēng mi̍h ; I sī ēng oa̍h-miā ê chhóan-khùi kap lóng-chóng ê chhìn-chhái mi̍h lâi siúⁿ-sù bān-bān lâng . Siōng-tè pún-jiân ke̍k chhiong-chiok , ke̍k hù-hō͘ , mi̍h-sái tio̍h ēng mi̍h ho̍k-sāi I ? Sèng-keng ū kóng , Siōng-tè sī sîn , hōan-nā pài I ê lâng tio̍h ēng sim-sîn ēng sêng-si̍t choan-sim chi̍t-ì ho̍k-sāi I nā-tiāⁿ . 
Biō-kong kóng , Nā bô ēng mi̍h beh thài-ē piáu-bêng ài kèng ê sim leh ?
Thôan-tō--ê kóng , Keng--n̍i̍h ū kóng , Hiàn pún-sin chhin-chhiūⁿ chheⁿ-oa̍h ê chè-hiàn , to̍k-to̍k ēng ka-tī ê seng-khu sim-sîn thàn sèng ê tō-lí lâi kiâⁿ lóng-chóng ê hó-sū , khah hó ēng mi̍h lâi piáu-bêng ài kèng ê sim . 
Biō-kong kóng , Pài Siōng-tè tio̍h ēng chhe-it cha̍p-gō͘ ê ji̍t-kî bô ?
Thôan-tō--ê kóng , Sèng-keng ū kóng , Tek-khak tio̍h siông-siông kî-tó , lóng bô ià-lán ; in-ūi Siōng-tè ê jîn-ài chû-pi iúⁿ-chhī lán ê lêng-hûn sin-thé bô sî pàng-soah ; khó-kiàn pài Siōng-tè m̄-nā kan-ta chhe-it cha̍p-gō͘ kî , si̍t-chāi bô chi̍t sî m̄ eng-kai pài . 
Biō-kong kóng , Kî-tó Siōng-tè tio̍h ēng hó thiaⁿ ê ōe bô ?
Thôan-tō--ê kóng , Sèng-keng ū kóng , Lâng khòaⁿ gōa-māu , Siōng-tè sī khòaⁿ sim-lāi ; kî-tó Siōng-tè m̄-sái tek-khak ch ng chò hó-thiaⁿ ê ōe , chiū tio̍h ēng chīn-sim si̍t-ì ; iā bo̍h-tit kóng hóan-hóan hok-hok ê ōe , tio̍h chûn khiam-pi kín-sīn ê liām-thâu , teh kiû I chhin-chhiūⁿ kiáⁿ teh kiû lāu-pē chi̍t poaⁿ-iūⁿ leh . Lāu-peh--ah , lí tio̍h thàn-chá hôe-thâu kui-sim ho̍k-sāi Siōng-tè , kàu ē thang tit-tio̍h bô kiông-chīn ê hok-khì ; kiám m̄ chin-chiàⁿ sī hó mah ?
Biō-kong kóng , Góa siàu-liân nā ū thiaⁿ-kìⁿ che tō-lí chiū tek-khak sūn-thàn ; chóng-sī kàu taⁿ nî-hòe chiah lāu beh àn-chóaⁿ leh ?
Thôan-tō--ê kóng , Sî iā iáu-bōe tî , iáu-kú thang sūn ki-hōe , eng-kai tio̍h thàn-chá sìn-khò Iâ-so͘ ê hok-im ; nā-sī chit-tia̍p m̄-sìn , āu-lâi hóan-hóe chiū khah tî o͘h . Bāng lāu-peh chài-sam siūⁿ-khòaⁿ-bāi--teh . 
Thôan tō--ê hit-sî khòaⁿ-kìⁿ ji̍t-thâu í-keng chhiâ-sai--lah , chiū chham Biō-kong sio-sî tò--khì . 

Keh chi̍t-ji̍t Thôan-tō--ê koh-chài khì hit keng biō , Biō-kong khòaⁿ-kìⁿ chiū chhiáⁿ i chē , phâng tê chhiáⁿ i , lio̍k-sio̍k tâm-lūn kóa sè-kan sū . Thôan-tō--ê kóng , Cha-á-ji̍t chham lāu-peh gī-lūn sè-kan lâng ho̍k-sāi phô͘-sat sī ké m̄-sī chin , lāu-peh lí siūⁿ liáu ū-iáⁿ á-bô ?
Biō-kong kóng , Lí kóng phô͘-sat sī ké , góa ê sim m̄-sī m̄-sìn ; chóng-sī chiàu góa teh siūⁿ iû-gôan ū giân-gî chi̍t hāng . Lâng-lâng to lóng liû-thôan Sin-an Chhiah-oan ê Thian-hō͘-niû-niû ū lêng-èng , siông-siông bat hián-sèng kiù peh-sèⁿ ; só͘ ū chûn-chiah tùi chit keng biō keng-kòe , bô koh m̄ lâi sio-kim khau-cheng kiû i pó-pì ; hōan-nā khì Chhiah-oan kiû hok ū ín-poe--ê , tek-khak thàn-tio̍h chîⁿ ; phô͘-sat nā-sī ké--ê kiám ē kàu chiah-n̍i̍h lêng-èng mah ?
Thôan-tō--ê kóng , Lí thài-m̄ siūⁿ hái-chha̍t éng-éng tiàm tī Chhiah-oan ê kéng-lāi teh lām- sám chhiúⁿ-kiap lâng ê chûn ; Thian-hō͘ nā-sī ū lêng-èng , hit-sî thài-m̄ hián-sèng khì kiù in , hō͘ in thoat-lī hit hō kan-khó͘ ? Tiàm tī i bīn-chêng siōng-kú bē hû-chhî kiù lâng , bo̍h-koh sī chhut khì tī gōa-hái beh bāng i pó-pì--ê , kiám bô koh-khah-oh mah ? Hòng-kiam koh ū chē-chē lâng bô khì Chhiah-oan pài Thian-hō͘ , iā ē tit-tio̍h chîⁿ-châi chìn-iah ; ū khì Chhiah-oan pài Thian-hō͘--ê hóan-tńg siū-tio̍h kan-lân gûi-hiám , hit hō pò-èng kì-jiân sio-tùi-hóan , sîn-bêng lêng-èng tī tó-lo̍h--leh ? Thian-hō͘ m̄-sī sîn , m̄-sī sèng , sī sí liáu-āu ê lâng ; i beh sí to bē ka-tī kiù , beh thài-ē kiù-tit pa̍t lâng ê sí leh ? I ê oa̍h to bē ka-tī pó-tit , sí-liáu iáu-ē pó-tit pa̍t-lâng mah ? Sè-kan ê sū ē heng-ōng ē soe-bî , ē seⁿ ē sí , hōan-nā hó-pháiⁿ hō-toan hok-khì , lóng-chóng kui tī Siōng-tè ê kong-gī teh pò-siúⁿ chham hêng-hoa̍t , si̍t-chāi m̄-sī Thian-hō͘ só͘ ē chhui-pâi--tit . 
Biō-kong kóng , Thian-hō͘ siū Hông-tè thek-hong chiah chò sîn chò sèng . 
Thôan-tō--ê kóng , Thian-hō͘ kì-jiân siū Hông-tè thek-hong lâi chò sîn-sèng , nā-ē pó-pì bān peh-sèⁿ àn-chóaⁿ m̄ pó-pì Hông-tè ê kang-san thài-pêng kàu bān-bān nî , kiám m̄-sī bông-in pōe-gī mah ? Iū-koh chhut-lēng lâi hong pa̍t lâng ê tek-khak pí hō͘ i hong ê koh-khah chun-kùi ; nā-sī án-ne chiū óa-khò Hông-tè pó-hō͘ khah hó óa-khò Hông-tè só͘ hong ê phô͘-sat lâi pó-hō͘ lah . Lí to̍k-to̍k m̄-siūⁿ Hông-tè ê kôan , siōng-kú bē pó-niá i ê peh-sèⁿ hòe-siū tn̂g-té pîn-chiān hù-kùi , hòng-kiam sī óa-khò Hông-tè só͘ hong--ê mā koh-khah oh mah ?
Biō-kong kóng , Chiàu Sian-seⁿ só͘ kóng , chiū-sī Thian-hō͘ phô͘-sat iā sī ké lah ?
Thôan-tō-- kóng , Kó-jiân sī án-ne . 
Biō-kong kóng , Ho̍k-sāi Siōng-tè koh thang kiam ho̍k-sāi phô͘-sat bô ?
Thôan-tō--ê kóng , M̄-thang ; sè-kan lâng hóan-pōe lī-khui Siōng-tè , ho̍k-sāi phô͘-sat chò chú , óan-jiân chhin-chhiūⁿ hóan-pōan ka-tī ê ông , khì ho̍k-sāi pōe-ge̍k ê chha̍t ; taⁿ ū hóan-hóe tò-tn̄g lâi ho̍k-sāi Siōng-tè , khó-pí chhin-chhiūⁿ pōe-ge̍k--ê tò-tńg lâi ho̍k-sāi i ê pún ông , chhiáⁿ mn̄g khòaⁿ nā ho̍k-sāi Hông-tè iū-koh thang kiam ho̍k-sāi pōan-chha̍t á-bô ? Che sī koat-tòan m̄ thang , in-ūi chin-ké pún-té bē ha̍p chò-hóe tit , sūn-thàn chit-ê , tek-khak ûi-ke̍h hit-ê ; chi̍t-lâng ho̍k-sāi nn̄g ê chú , iáu-bōe ū hit-ê chêng-lí . 
Biō-kong kóng , Kó-chin sī án-ni-siⁿ , góa iā ài ho̍k-sāi Siōng-tè . 
Thôan-tō--ê kóng , Hōan-nā ài ho̍k-sāi Siōng-tè tek-khak tio̍h tāi-seng sìn Iâ-so͘ , in-ūi Siōng-tè ài-hó òan-pháiⁿ , bô beh chham ū-chōe ê lâng saⁿ kau-chiap . Hōan-nā ū chōe ê lâng m̄-káⁿ chiū-kīn Siōng-tè , chhin-chhiūⁿ hōan kok-hoat ê lâng m̄-káⁿ ji̍p-khì kìⁿ Hông-tè lah . Taⁿ sè-kan lâng lóng tek-chōe--tio̍h Siōng-tè ; hit-hō chōe chhin-chhiūⁿ chhiûⁿ-piah sio keh-kài bē-tit thong-thàu . Kiù-chú Iâ-so͘ sī chò sè-kan lâng ê pó-ke , lâu-chhut i ka-tī ê pó-hoeh lâi sio̍k lâng ê chōe-kòa , thiah--khì keh-kài ê chhiûⁿ-piah , hō͘ lâng chham Siōng-tè koh-chài hô-hó thang lâi ho̍k-sāi Siōng-tè . 
Biō-kong kóng , Iâ-so͘ sī sím-mi̍h lâng ? 
Thôan-tō--ê kóng , Iâ-so͘ sī Siōng-tè ê Kiáⁿ . 
Biō-kong kóng , In-hô chiah chheng-chò Iâ-so͘ ?
Thôan-tō--ê kóng , Iâ-so͘ nn̄g-jī sī Se-kok ê thó͘-im , pún-jiân sī chheng i kiù-lâng ê ì-sù , hoan-e̍k chò Hàn-jîn ê ōe , chiū-sī kiù-sè ê Chú . In-ūi I lī-khui thian-tông kàng-lo̍h tē-ē , lâi kiù lâng , só͘-í chheng chò Iâ-so͘ . 
Biō-kong kóng , Iâ-so͘ sī Siōng-tè ê Kiáⁿ , nā-sī Siōng-tè kiám iā ū Kiáⁿ mah ?
Thôan-tō--ê kóng , Iâ-so͘ sī chham Siōng-tè siāng chi̍t-thé , siāng chi̍t-sèng , siāng chi̍t-ê kôan-lêng , in-ūi I sī tùi Siōng-tè chhut-lâi--ê , só͘-í chheng chò Siōng-tè ê Kiáⁿ ; che sī chioh-ēng sè-kan lâng pē-kiáⁿ lâi sio chheng-ho͘ , hō͘ lâng chai i sī tùi Siōng-tè lâi--ê , kap Siōng-tè chì-chhin ê ì-sù . 
Biō-kong kóng , Iâ-so͘ kiù sím-mi̍h lâng ?
Thôan-tō--ê kóng , Sèng-keng ū kóng , thong sè-kan tek-chōe--tio̍h Siōng-tè , tùi khui thiⁿ-tē sè-kài ê khí-thâu kàu sè-kài ê lō͘-bóe , bān-kok ê lâng tùi Hông-tè í-ki̍p peh-sèⁿ , tiàm tī Siōng-tè ê bīn-chêng lóng sī ū chōe ; Kiù-chú Iâ-so͘ tùi thiⁿ kàng-lo̍h lâi chhut-sì , chhōe thong thiⁿ-ē hōan-chōe ê lâng lâi kiù--in . 
Biō-kong kóng , Thong sè-kan ê lâng kó-jiân bô chi̍t-ê bô hōan-chōe mah ?
Thôan-tō--ê kóng , Sèng-keng ū kóng , Bô chōe--ê m̄-bat khòaⁿ-kìⁿ ; sè-kan lâng ta̍k ji̍t hōan-pōe Siōng-tè ê tōa in , ta̍uh-ta̍uh hōan-tio̍h Siōng-tè sèng ê hoat-tō͘ , pèng m̄ ài jīn Siōng-tè chò jîn-ài ê pē , m̄ kèng Siōng-tè chò tōa Chú-cháiⁿ , m̄ óa-khò Siōng-tè chò bān-hok ê kin-gôan , hit hō chōe kiám sī sió-khóa mah ? Siat-sú Iâ-so͘ nā m̄ lâi sè-kan sio̍k-chōe kiù lâng , chiū bô chi̍t-ê ē ka-tī kiù . 
Biō-kong kóng , Kó͘-chá lâng kóng , Kòe-sit ê ké-pìⁿ bô pa̍t-mi̍h khah hó ; nā-sī ē hóan-hóe kái-kò , piān-sī bô chōe , mi̍h-sái tio̍h Iâ-so͘ lâi sio̍k-chōe leh ?
Thôan-tō--ê kóng , Chai kòe-sit ē-hiáu ké , put-kò sī lī-khui óng-ji̍t ê pháiⁿ , kín-sīn āu-lâi ê chōe , tàu-tí m̄-sī ē tû-khì chá-chêng ê chōe-kòa . 
Biō-kong kóng , Nā chò chē-chē hó sū , khó-í pó͘ chá-chêng ê kòe-sit , chiū m̄-sái Iâ-so͘ ê kong-lô lâi sio̍k-chōe . 
Thôan-tō--ê kóng , Sèng-keng kóng , It-chīn chò lóng-chóng só͘ kah lí ê , iā tio̍h ka-tī kóng sī bû-ek ê lô͘-po̍k , in-ūi só͘ chò--ê to̍k-to̍k sī pún-hūn eng-kai chò nā-tiāⁿ . Chhin-chhiūⁿ ū chi̍t lâng pêng-sò͘ só͘ chò--ê sī pōe-ge̍k , chhiúⁿ-kiap , thâi-sí lâng , kiâⁿ kan-îm , āu-lâi chhéⁿ-gō͘ hóan-hóe ké-pìⁿ , piàn chò chīn-tiong ū-hàu siān-liông , bô chi̍t-si-á thang hiâm , chiū ba̍k-chiu-chêng lâi lūn khiok iā bô khui-sim hōan kok-hoat ; nā-sī i só͘ chò kú sī pún-hūn eng-kai tio̍h--ê . Siat-sú chit-sî ū lâng khì kò i kū-té teh chò pháiⁿ , koaⁿ-hú tek-khak lia̍h i kàu Kong-tn̂g sím-mn̄g , mn̄g kàu gí-chōe tiāⁿ-tio̍h , tek-khak tio̍h ū lâng khì pó-niá--i chiàⁿ ē-tit pàng chhut--lâi ; nā bô lâng pó-niá chiū tek-khak chiàu lu̍t-hoat hêng-hoa̍t--i . Taⁿ Siōng-tè sím-phòaⁿ lâng iā chhin-chhiūⁿ án-ne ; lán lâng siū-tio̍h Siōng-tè chhòng-chō iúⁿ-chhī tōa in , chiū-sī siú Siōng-tè ê hoat-lu̍t , iā sī lâng ê pún-hūn ; kì-jiân sī pún-hūn , chiū lán só͘ kiâⁿ--ê m̄ sī ū lēng-gōa ê tek-hēng kong-lô ; í-keng bô lēng-gōa tek-hēng kong-lô , beh thài-ē pó͘-tit chá-chêng ê chōe-ok leh ? Siat-sú chi̍t-sì-lâng kiâⁿ-hó , ū chi̍t pái hōan-chōe , chiū kàu-gia̍h hō͘ lán siū hêng-hoa̍t ; hô-hòng chò hó éng-éng kiaⁿ-liáu bô-kàu , chò-pháiⁿ éng-éng kiaⁿ-liáu ū chhun . Nā-sī ka-ti chai hōan-chōe bē bián-tit hō͘ Siōng-tè chiàu hoat-lu̍t sím-phòaⁿ , ū chi̍t ê pêng-iú thè lí tam-tng chit hō in-tián , chit hō kong-tek , beh àn-chóaⁿ-iūⁿ-á lâi pò-tap i leh ? Iáu-kú hōan-tio̍h Siōng-tè ê hoat-lu̍t , m̄-sī pêng-iú só͘ ē sio̍k-hôe--tit ; chiū-sī tiong-sîn iā bē sio̍k-tit i ê kun , hàu-chú iā bē sio̍k-tit i ê pē , chiū kàu hiaⁿ-tī ang-bó͘ koh-khah m̄-sái lūn ; jīm lí chì-hó ê chhin-chhek pêng-iú bē-ē pàng-sak seng-khu lâi thè lán sio̍k-chōe . To̍k-to̍k Iâ-so͘ pàng-sak seng-khu thè lán sio̍k-chōe , I án-ne pek-chhiat thiàⁿ-thàng sè-kan lâng , kong-tek bô hān-liōng ; lâng eng-kai tio̍h sìn-khò i lâi ǹg-bāng i in-tián sià-chōe . Nā-m̄ óa-khò lán ê Chú Iâ-so͘ Ki-tok , khó-pí chhin-chhiūⁿ gín-ná poa̍h-lo̍h chhim-kheⁿ bô lâng khì khan i khí--lâi , i ê khùi-la̍t kiám ē ka-tī peh khí--lâi ho͘h ? Á-sī hit hō piàn-sūi kap sí--ê ē khì khan i khí--lâi ho͘h ? Taⁿ lūn kàu sè-kan lâng hōan-chōe eng-kai siū Siōng-tè ê hêng-hoa̍t , tîm-lûn éng-óan kan-khó͘ , iā sī chhin-chhiūⁿ gín-ná poa̍h-lo̍h chhim-kheⁿ beh sí chi̍t tia̍p-á-kú ; sè-kan lâng khò i ka-tī kong-lô tek-hēng siūⁿ beh thoat-lī Siōng-tè ê hêng-hoa̍t , iā sī chhin-chhiūⁿ poa̍h-lo̍h chhim-kheⁿ ê gín-ná , beh óa-khò ka-tī ê khùi-la̍t ka-tī peh khí--lâi . Iā ū hit hō kan-ta óa-khò pu̍t ho̍k-sāi phô͘-sat , ài beh khò i lâi thoat-lī Siōng-tè ê hêng-hoa̍t , he iā bô koh-iūⁿ poa̍h-lo̍h kheⁿ ê gín-ná thèng-hāu sí-lâng lâi khan i khí--lâi , chham thèng-hāu piàn-sūi--ê lâi phō i khì--lâi . 
Biō-kong kóng , Iâ-so͘ ēng sím-mi̍h kong-lô lâi sio̍k lâng thoat-lī chōe ?
Thôan-tō--ê kóng , Kiù-chú Iâ-so͘ lī-khui thian-tông kàng-lo̍h tē-ē , chhut-sì chò lâng , thè lâng siū-khó͘ , thè lâng pàng-sak sèⁿ-miā , ēng i chun-kùi chì-sèng ê seng-khu tèng tī si̍p-jī-kè , siū-khó͘ siū-sí , án-ne lâi sio̍k lâng ê chōe . 
Biō-kong kóng , lâ-so͘ kì-jiân sī Siōng-tè ê Kiáⁿ , in-hô siū hiah-chē kan-khó͘ mah ?
Thôan-tō--ê kóng , In-ūi lâng tek-chōe tio̍h Siōng-tè , eng-kai tio̍h siū-khó͘ , Iâ-so͘ piàn-piàn thiàⁿ sè-kan lâng , só͘-í thè lâng siū-khó͘ . 
Biō-kong kóng , Iâ-so͘ kì-jiân siū chē-chē kan-khó͘ , in-hô iū-koh tèng tī si̍p-jī-kè lâi sí mah ?
Thôan-tō--ê kóng , In-ūi lâng hōan-chōe tī Siōng-tè eng-kai siū sí , Iâ-so͘ thiàⁿ lâng , só͘-í thè lâng siū hêng-hoa̍t lâi sí , koh pàng-sak i ê sèⁿ-miā lâi sio̍k-hôe lâng ê sèⁿ-miā ; i ê in-tián chham i ê kong-tek , si̍t-chāi chhin-chhiūⁿ thiⁿ kôan tē kāu , i siū-sí ê kan-khó͘ sio̍k chōe ê kong-lô . Lāu-peh chham góa lóng ū hūn--lah . 
Biō-kong kóng , Iâ-so͘ siū-sí ê kan-khó͘ , in-hô lí góa lóng ū-hūn leh ?
Thôan-tō--ê kóng , Iâ-so͘ tèng si̍p-jī-kè siū-khó͘ lâi sí , lóng sī tam-tng lí kap góa ê chōe ê iân-kò͘ . 
Biō-kong kóng , Góa bōe-bat hōan-hoat , ū sím-mi̍h chōe leh ?
Thôan-tō--ê kóng , Lí sui-jiân bōe-bat hōan-tio̍h kok-hoat , iáu-kú bat hōan-tio̍h Siōng-tè ê lu̍t-hoat . 
Biō-kong kóng , Góa it-seng bōe-bat kiâⁿ kan-îm , thau-the̍h , hóan-pōan , thâi-lâng , iā m̄-bat siong-hāi lâng chham mi̍h ; só͘ chò--ê ū sím-mi̍h hōan-tio̍h Siōng-tè ê lu̍t-hoat ?
Thôan-tō--ê kóng , Lín chí-ū chai hōan Kok-kun ê hoat , m̄-chai-kiò hōan Siōng-tè ê hoat , chhin-chhiūⁿ khiā-khí tī àm-pâng , bô khòaⁿ-kìⁿ pâng-tiong-ng ê lâ-sâm , Iâ-so͘ kàng-lo̍h sè-kan liû-thôan thian-kok ê hok-im , piáu-bêng sè-kan-lâng ê chōe-ok , tiám-chhéⁿ sè-kan ê bê-lō͘ , chhin-chhiūⁿ ji̍t-thâu chiò-kng ji̍p àm-chhù , hō͘ lâng chai thang lī-khui àm--ê , chiū-kīn kng--ê . Lāu-peh nā chiàu lu̍t-hoat chhâ-khó , chiū lí ê sim-ì liām-thâu chham só͘-kóng só͘-chò lóng sī hōan-tio̍h Siōng-tè ê hoat , khó-í ka-tī bêng-pe̍k . 
Biō-kong kóng , Siōng-tè ê lu̍t-hoat sī àn-chóaⁿ-iūⁿ ?
Thôan-to--ê kóng , Siōng-tè ê lu̍t-hoat kè-kiōng ū cha̍p-tiâu ; tē-it tiâu , siōng-tè í-gōa m̄-thang ū pa̍t-ê siōng-tè ; tē-jī tiâu , M̄-thang pài ngó͘-siōng ; tē-saⁿ tiâu , Bo̍h-tit siat-to̍k Siōng-tè sèng ê miâ ; tē-sì tiâu , Tio̍h siú An-hioh-ji̍t ; tē-gō͘ tiâu , Tio̍h hàu-kèng pē-bó ; tē-la̍k tiâu , Bo̍h-tit thâi lâng ; tē-chhit tiâu , Bo̍h-tit kan-îm ; tē-peh tiâu , Bo̍h-tit thau-the̍h ; tē-káu tiâu , Bo̍h-tit lām-sám kan-chèng ; tē-cha̍p tiâu , Bo̍h-tit tham-sim . Chit cha̍p-tiâu ê Sèng-kài sī Siōng-tè ê lu̍t-hoat , Lāu-peh ka-tī siūⁿ khòaⁿ-bāi-teh , khòaⁿ lí ū hōan-tio̍h á-bô ?
Biō-kong kóng , Góa iáu-bōe chn̂g hōan-tio̍h cha̍p-kài . 
Thôan-tō--ê kóng , Sèng-keng ū kóng , Nā-sī hōan-tio̍h chi̍t-hoat , chiū-sī hōan-tio̍h chn̂g hoat , bo̍h-koh lán sè-kan lâng sim-sim liām-liām só͘-kóng só͘-kiâⁿ bô chi̍t-hāng bô hōan-tio̍h Siōng-tè ê hoat mah ?
Biō-kong kóng , Àn-chóaⁿ-iūⁿ leh ?
Thôan-tō--ê kóng , Sé-kan lâng ê teh hōan Siōng-tè ê hoat , góa chhì lio̍h-á kóng-bêng hiah-ê chōe . Sè-kan lâng sim-lāi khǹg pháiⁿ ê liām-thâu , siàu-siūⁿ lâng ke-lāi ê bó͘-kiáⁿ , iā òan-tò͘ lâng , khioh-hīn lâng , kiau-ngō͘ khoa-kháu , khúi-khiat , kan-chà , pò-siû , tham-sim , siong-hāi pa̍t-lâng , lī-ek ka-tī , kian-līn , ké-hó , chit-hō sim-liām sī hōan Siōng-tè ê hoat ê chōe lah ; lām-sám siat-to̍k Siōng-tè ê Sèng-miâ , kóng pe̍h-chha̍t khi-phiàn , so-lōng húi-pòng , to̍k-ōe lé-mē , lām-sám chiù-chōa , kóng îm-sû , sit-iok , chit-hō sī giân-gú hōan-tio̍h Siōng-tè ê hoat ê chōe , sìn siâ-su̍t īⁿ-toan , pài phô͘-sat ngó͘-siōng , kap pài sí-lâng sîn-chú lêng-ūi soaⁿ-hûn , ngó͘-ge̍k pē-bó , bô͘-hóan hóan-pōan , thâi-lâng , kiâⁿ kan-îm , hoòⁿ lâm-sek , poa̍h-kiáu , lia̍h-thau , chiú-chùi , sio-phah , koái-phiàn , phiâu-piáu , khui piáu-keng , kiáu-keng , bē a-phiàn , chia̍h a-phiàn , chit hō phín-hēng sī hōan Siōng-tè ê hoat ê chōe . 
Biō-kong kóng , Nā-sī lóng hōan Siōng-tè ê hoat , lán chiah-ê chiū lóng sī ū chōe ê lâng , chóng-sī lí kóng pài soaⁿ-hûn iā sǹg sī chōe , góa kiaⁿ-liáu m̄-sī án-ni , in-ūi Khóng-chú ū kóng , chāi-seⁿ ho̍k-sāi--i ēng lé , sí-liáu bâi-chòng--i ēng lé , hòng-kiam pah-hēng sī chiong hàu chò tāi-seng , chè soaⁿ-hûn chiàⁿ-sī chīn hàu-tō ; àn-chóaⁿ tian-tò kóng sī ū chōe leh ?
Thôan-tō--ê kóng , Pài soaⁿ-hûn chin-chiàⁿ sī put-hàu , chiông-tiong ū sì-chân ê pē-pēng , chi̍t-chân sī bô lí-khì ê tāi-chì ; jī-chân sī bô iú-ek ê sū ; saⁿ-chân sī bô kàu-gia̍h thang pîn-kù i ê ū-hàu ; sì-chân sī hōan-tio̍h Siōng-tè ê lu̍t-hoat . Góa kā lí kóng , Cheng-chú ū kóng , Ēng pûi ê gû khì chè pē-bó ê bōng , m̄-ta̍t-tio̍h ēng ke ti lâi iúⁿ-chhī pē-bó tī-teh , che sī bêng-bêng kà lâng ho̍k-sāi pē-bó , tio̍h thàn i chāi-seⁿ iúⁿ-chhī i , m̄-sái kòe-óng iáu teh hàu--i , hòng-kiam teh hàu ê mi̍h sui-jiân chē , pē-bó bē chia̍h chi̍t hāng , in-ūi sí ê lâng bô ēng chit sè-kan ê niû-chháu , bô chia̍h chit sè-kan ê bī-sò͘ , só͘-í chiah hō-chò bô lí-khì ê sū . Hàu--i chiū-sī beh kiû chó͘-sian ê hok-khì lâi pó-pì ; nā-sī hok-khì kú kiû bē tit-tio̍h , iā beh hō͘ chó͘-kong chia̍h pá , nā-sī chó͘-kong kú chia̍h bē-tit pá , kan-ta phah-sńg thiⁿ-tē ê chîⁿ-châi , nn̄g-hāng to bô chi̍t-hāng ū lī-ek , só͘-í hō-chò bô iú-ek ê sū . Lūn-kàu chè-bōng ê lâng lóng-chóng m̄-sī ūi-tio̍h pē-bó chó͘-kong ê iân-kò͘ , chhian-khòng sóa-bōng , jiáu-lōan pē-bó an-ún ê kut-hâi , ēng-lâi kiû kong-bêng lī-lō͘ hián-ta̍t , chè-thióng hàu-bōng , lām-sám kóng chó͘-sian ê bông-hûn teh kàm-la̍p , lâi kiû ū-hàu ê miâ , koh ū hit-hō pêⁿ-pêⁿ sī kiáⁿ-sun , pun chè-chó͘ ê bah , chiàⁿ ū khì pài chó͘-bōng , nā bô pun-tio̍h bah chiū bô-beh khì pài , che sī pài soaⁿ-hûn bô kàu-gia̍h thang pîn-kù ū hàu--lah . Taⁿ tī thiⁿ tī tē , ē-kham-tit hō͘ lâng pài-kūi--ê , to̍k-to̍k chi̍t-ê Siōng-tè nā-tiāⁿ , seⁿ-sí hō-hok ê kôan , lóng kui Siōng-tè chú-cháiⁿ , nā-sī lín lām-sám chiong Siōng-tè ê kôan chhìn-chhái ka hō͘ chó͘-kong , jīm-ì khì chè-hiàn , kiû i sù-hok kái-eh , khang-khang pài ko͘-tâ ê chhâ , tì-kàu te̍k-chōe--tio̍h Siōng-tè , tùi-chia kā siūⁿ , chiū chai soaⁿ-hûn ê m̄-thang chè , nā-sī lí kì-jiân chai phô͘-sat sī ké , àn-chóaⁿ m̄-chai soaⁿ-hûn sī ké--mah ? Góa tāi-seng só͘-lūn ta̍k-khóan hōan-tio̍h Siōng-tè ê lu̍t-hoat , Lāu-peh lí ka-tī siūⁿ pêng-sî ū hōan-tio̍h chit-hō á-bô ?
Biō-kong kóng , Nā-sī án-ne , góa chiū-sī tōa-chōe ê lâng--liáu !
Thôan-tō--ê kóng , Lí kì-jiân ka-tī chai tōa-chōe , chiū tio̍h óa-khò Iâ-so͘ , bián-siū Siōng-tè ui-giâm ê sím-phòaⁿ , éng-éng ê hêng-hoa̍t . Nā m̄ án-ne kàu sèⁿ-miā lîm-chiong ê sî chiū bô hoat-tō͘ thang kiù . 
Biō-kong kóng , Kiaⁿ-liáu Iâ-so͘ m̄ kiù góa pîn-chiān ê lâng . 
Thôan-tō--ê kóng , Iâ-so͘ ū kóng , Lô-khó͘ pōe tāng-tàⁿ--ê chiū-kīn góa , góa beh sù lí pêng-an ; Iâ-so͘ sī bān-bān lâng ê Kiù-chú , bô lūn hit ê lâng chhut-sì tī sím-mi̍h só͘-chāi , tòa tī tó-lo̍h , nā ū si̍t-sim hóan-hóe chōe lâi sìn-khò I , hit-ê chōe sui-jiân chhin-chhiūⁿ soaⁿ hiah-tāng , chhin-chhiūⁿ hái hiah-chhim , iā bô chi̍t-ê m̄ tit-tio̍h I sià-bián , chāi Kiù-chú sio̍k-chōe kong-pêⁿ ê sim , khòaⁿ lâng pēng bô su-phian . Lāu-peh thang kian-sim khò I ê kong-lô , sio̍k lí ê chōe-ok , kiù lí ê lêng-hûn , ǹg-bāng lí bo̍h-tit giâu-gî m̄-sìn . 
Biō-kong kóng , Sìn-khò Iâ-so͘ ēng sím-mi̍h hoat-tō͘ ?
Thôan-tō--ê kóng , Sèng-keng ū kóng , Sìn lâi siū sé-lé--ê , tit-tio̍h kiù . 
Biō-kong kóng , Sé-lé sī sím-mi̍h mah ?
Thôan-tō--ê kóng , Sé-lé sī sìn-thàn Iâ-so͘ ê lâng , taⁿ-chiah ji̍p hó ê mn̂g-lō͘ , khí-sin kiâⁿ hok-khì ê lō͘ ê lé-sò͘ . Kiù-chú Iâ-so͘ hoan-hù I-ê ha̍k-seng khì thong thiⁿ-ē thôan thian-kok ê hok-im , kiâⁿ sé-lé hō sìn ê lâng hō͘ lâng chiap-la̍p Siōng-tè sià-chōe ê in í-ki̍p siū Sèng-sîn chheng-khì ê tek-hēng , lâi niá sé-lé--ê , tit-tio̍h sià lóng-chóng ê chòe chham tit-tio̍h lêng-hûn ê kiù . 
Biō-kong kóng , Ia̍h āu-lâi tio̍h àn-chóaⁿ chò ?
Thôan-tō--ê kóng , Niá sé-lé liáu-āu , sim-liām chham só͘-kóng só͘-kiâⁿ , tek-khak tio̍h sūn-thàn Iâ-so͘ ê tō-lí , thun-lún chiah-ê kan-khó͘ , kian-kò͘ siú tō-lí m̄ pàng-lī , ài kèng Siōng-tè chham Kiù-chú Iâ-so͘ , í-ki̍p chun-tiōng kun-ông , ū-hàu pē-bó , siú-kí an-hūn , ēng jîn-gī khóan-thāi pa̍t-lâng , ǹg-bāng chiông-lâi tit-tio̍h èng-ún ê éng-óan hok-khì . Nā m̄ chiàu Siōng-tè ê tō-lí lâi kiâⁿ , hóan-pōan ûi-ke̍h chin-chiàⁿ ê tō-lí , siat-to̍k Siōng-tè ê Kiáⁿ , Sèng-sîn ê miâ , chiū hit ê chōe sī koh-khah tāng ta̍h--tio̍h chiông-chiân ê kòe-sit . Lāu-peh ah , lí tio̍h thàn-chá hôe-thâu jīn-chōe hóan-hóe kái-kò , sìn Iâ-so͘ lâi niá sé-lé , tek-khak ē tit-tio̍h Siōng-tè sià-chōe ê tōa in-tián , kap hióng-siū thian-tông éng-óan ê hok-khì . Siat-sú ū che ki-hōe m̄-thàn , chin-chiàⁿ sī ka- tī chū- gō͘--ê . 
Biō-kong kóng , Léng-kàu léng-kàu . 
Thôan-tō--ê kóng , Góa khah to-giân , chóng-sī góa só͘ kóng--ê , sit-chāi sī kim-chio̍h ê hó-ōe , bē-î bē-e̍k--tit , bāng Lāu-peh chhiat-chhiat kì--teh , bo̍h-tit bē-kì--tit , chin hoaⁿ-hí chin hoaⁿ-hí . Thôan-tō--ê khòaⁿ-kìⁿ thiⁿ í-keng beh-àm lah , chiū chham Biō-kong sio-sî tò--khì . ( Hàn-bûn hoan-e̍k Pe̍h-ōe . ) 

Tù-chià : Khó͘--sī Kam-siu
Tâi-ôan , Chiong-hòa , Bûn Ko͘-niû Chu Ko͘-niû tâng hoan-e̍k
Ē-mn̂g Bân Lâm Sèng Kàu Su Ke̍k Ìn-hoat.

Tiong-kok ū chi̍t ê cha-bó͘ gín-ná miâ kiò Kài-á . I tùi chi̍t ūi bo̍k-su-niû ū thiaⁿ-kìⁿ Iâ-so͘ ê tō-lí , liáu-āu chhim sìn , thiàⁿ Kiù-chú , ài siū sóe-lé kong-hêng lâi jīn i ê miâ . Khó-sioh i ê lāu-pē m̄ khéng hō͘ i khì lé-pài . Ū chi̍t ji̍t Kài-á lâi chhē bo̍k-su-niû kā i kóng , “ Góan lāu-pē m̄ hō͘ góa siū sóe-lé ji̍p kàu . ”
Bo̍k-su-niû an-ùi i kóng , “ M̄ thang lóe-chì , lí góa tio̍h siông-siông thòe i pek-chhiat kî-tó , chai Siōng-tè bô só͘ m̄ ōe ; kiám-chhái kàu pa̍t ji̍t lí ê lāu-pē pún-sin ia̍h ōe kap lí tâng kiâⁿ . ”
Hit ê gín-ná ìn kóng , “ Chóng-sī góa ê lāu-pē sī siù-châi , put-chí tùi-tiōng Khóng-chú ê tō-lí ; iū-koh i ū hoan-hù góa m̄ thang koh lâi lé-pài-tn̂g . ” Kóng liáu nâ-âu kńg tīⁿ , sòa háu .
Bo̍k-su-niû koh ēng chōe-chōe ōe lâi an-ùi i ê sim , gín-ná chiū tńg-khì , iân-lō͘ kiâⁿ , iân-lō͘ siūⁿ , kiaⁿ-liáu lāu-pē siū-khì i . Kàu chhù kó-jiân ū iáⁿ , chin siū-khì mn̄g kóng , “ Lí ū koh khì hoan-á kúi ê chhù mah ” ? Ìn kóng , “ Ū , chóng-sī góa kā bo̍k-su-niû kóng lí m̄ hō͘ góa koh khì . ”
Lāu-pē hoat tōa siū-khì , kā i phah chin thiám ; gín-ná tiām-tiām bô chhut chi̍t siaⁿ , in-ūi hit chūn siūⁿ-tio̍h Sèng-keng só͘-kóng , chiū-sī kóng , “ Lâng ūi-tio̍h góa hō͘ lâng lóe-mē , khún-tio̍k pháiⁿ-ōe húi-pòng chiah ū hok-khì . ” ( Má-thài 5 : 11 ) Kàu hit ê-hng Kài-á hian-khui Sèng-chheh beh khòaⁿ ; tú-tú hit sî i ê lāu-pē ji̍p-lâi tōa siaⁿ mn̄g i kóng , “ He sī sím-mi̍h chheh ” ? Kóng , “ Sī éng-oa̍h Siōng-tè ê Sèng-chheh . ” Lāu-pē siū-khì kóng , “ Tio̍h hiat-ka̍k khì . ” Kóng liáu koh kóe i ê ì-sù kóng , “ M̄-bián hiat-ka̍k , tio̍h tha̍k hō͘ góa thiaⁿ . ” Kài-á chiū tha̍k Si-phian 23 phiⁿ hō͘ i thiaⁿ ; tha̍k liáu lāu-pē tiām-tiām bô kóng chi̍t-kù-ōe , ná-chún teh siūⁿ hit ê ì-sù .
Tùi hit tia̍p liáu-āu ta̍k ē-hng ū kiò i ê cha-bó͘-kiáⁿ lâi tha̍k hō͘ i thiaⁿ . Bô jōa-kú tha̍k kàu Kiù-chú hō͘ lâng tèng sí tī si̍p-jī-kè , koh-oa̍h , chiūⁿ thiⁿ ê sū . Tú teh tha̍k Iâ-so͘ koh-oa̍h ê tāi-chì , hit ē-hng tùi lāu-pē kóng , “ A-tia ah ! koh bô kúi ji̍t sī lé-pài-ji̍t , chiū-sī siàu-liām Iâ-so͘ koh-oa̍h ê ji̍t ū lâng beh siū sóe-lé lâi jīn Iâ-so͘ , góa chin ài , m̄ chai lí khéng á m̄ ! ”
I ê lāu-pē ìn kóng , “ Kiáⁿ ah ! lūn chit ê tāi-chì lí thang ka-kī chú-ì , góa m̄ káⁿ chó͘-tòng lí . ”
Kài-á thiaⁿ lāu-pē án-ni ìn i , chiū liâm-piⁿ móa-sim hoaⁿ-hí , àm-chīⁿ kám-siā Siōng-tè .
Kàu lé-pài-ji̍t i chiū pau chheh piān-piān , beh khì lé-pài-tn̂g ê sî lāu-pē kā i kóng , “ Góa beh kap lí khì , góa ài khòaⁿ lâng siū sóe-lé , m̄ chai sī sím-mi̍h khóan . ”
I chiū kap cha-bó͘-kiáⁿ saⁿ-kap kiâⁿ kàu lé-pài-tn̂g ; lāu-pē khì kap hiaⁿ-tī chē ; Kài-á kap cha-bó͘ gín-ná chē .
Hit ê bo̍k-su-niû chêng ji̍t bat kà cha-bó͘ gín-ná gîm si-tiāu chin hó thiaⁿ . Hit ji̍t in-ūi sī siàu-liām Chú sí koh oa̍h ê ji̍t , i kiò in gîm chit chhiú si hō͘ tāi-ke thiaⁿ ; jiân-āu bo̍k-su kiâⁿ sóe-lé hō͘ in kúi-nā ê cha-bó͘ gín-ná , tāi-ke chin hoaⁿ-hí , hó-táⁿ jīn Kiù-chú .
Lé-pài liáu lâng tú beh sì-sòaⁿ ê sî Kài-á ê lāu-pē peh-khí-lâi khiā , chhiáⁿ bo̍k-sū chún i kóng kúi-kù-ōe ; tāi-ke koh chē , ài thiaⁿ , in-ūi in lóng chai hit ê lâng chin òan-hūn tō-lí , ū khún-tio̍k i ê kiáⁿ , taⁿ m̄ chai i hit sî beh siū-khì lâi mē lâng á-sī beh sím-mi̍h khóan . I chiū kóng , “ Pêng-iú ah ! lín tāi-ke bat góa , chai góa ū chó͘-tòng góa ê cha-bó͘-kiáⁿ , m̄ khéng hō͘ i thiaⁿ chit ê tō-lí . Chóng-sī kin-á-ji̍t góa pún-sin lâi thiaⁿ , ia̍h khòaⁿ chiah ê cha-bó͘ gín-ná siū sóe-lé ; iū-koh thiaⁿ in gîm si hiah-n̍i̍h hó-thiaⁿ , góa ê sim put-chí ū siū kám-ke̍k , ài kā lín kóng tùi kin-á-ji̍t í-āu góa beh chhâ-khó káng-kiù chit ê tó-lí , ǹg-bāng góa tāng chōe ê lâng ōe lâi sìn Iâ-so͘ tit-tio̍h kiù kap lín saⁿ-kap kiâⁿ thiⁿ-lō͘ . ”
Tāi-ke thiaⁿ i só͘ kóng ê ōe put-chí hoaⁿ-hí , bo̍k-su khui siaⁿ kóng , “ Kám-siā Siōng-tè , o-ló koh-oa̍h ê Kiù-chú , lâi chéng-kiù ū chōe ê lâng . ”
Taⁿ khó͘-khǹg Kàu-hōe-lāi chèng cha-bó͘ gín-ná tio̍h o̍h Kài-á ê khóan , ka-kī tì-ì tō-lí , hó-táⁿ jīn Kiù-chú Iâ-so͘ chòe i ê Chú ; m̄-nā án-ni , sòa ōe ín-chhōa sī-tōa lâng lâi bat Iâ-so͘ , ji̍p Siōng-tè ê kok .

Sio̍k tī A-hui-lī-ka chiu ū chi̍t só͘-chāi hiah ê o͘-bīn lâng khah chōe teh chòe lô͘-châi , chin kan-khó͘ , tāi-seng lóng m̄ bat tō-lí .
Ū Tāi Eng-kok sian-siⁿ kúi-nā ūi khì kàu in hia kà-sī in , ài ín-chhōa chōe-chōe lâng bat Iâ-so͘ . Bó͘ ji̍t hit ê sian-siⁿ bat tú-tio̍h chi̍t lâng miâ kiò Chā-lí , hit ê lâng lóng m̄ bat jī , sim iáu o͘-àm . I tùi thiaⁿ tō-lí liáu-āu sim chin him-bō͘ chit ê kà-sī ; m̄-kú lūn tit-tio̍h kiù ê hoat-tō͘ , i bōe hiáu phah-sǹg . Sim-lāi ka-kī teh siūⁿ , góa sī gû-chhún ê lâng , m̄ bat jī ; nā-sī beh chhē Chú , góa ê saⁿ lóng phòa-nōaⁿ , chin bōe kham-tit , góa tio̍h chhut khùi-la̍t thàn chîⁿ , thang khì bóe sin ê saⁿ , ǹg-bāng hit tia̍p Iâ-so͘ hoaⁿ-hí-chiap-la̍p .
Sian-siⁿ thiaⁿ-kìⁿ chit chân sū , liâm-piⁿ khì chhē hit ê lâng kā i kóng . “ Pêng-iú ah ! nā-sī lí kî-si̍t ài tit-tio̍h kiù chiū m̄ bián ōaⁿ saⁿ , m̄ sái chîⁿ , ia̍h m̄ sái ka-kī chhut khùi-la̍t . Chhin-chhiūⁿ Sèng-keng só͘ kì-chài , Iâ-hô-hoa kóng , “ Chhùi-ta ê lâng tio̍h kàu chúi-piⁿ , bô chîⁿ ê lâng tio̍h lâi chia , bóe chiú , bóe leng , bóe chia̍h ê mi̍h m̄ sái chîⁿ . ” Taⁿ Chú Iâ-so͘ í-keng ū sio̍k-hôe lí , ài sià-bián lí ê chōe , beh tû-khì lí sim-lāi ê lâ-sâm ù-òe . Lí kam-gōan tè I á m̄ ? ” Chā-lí ê sim siū kám-tōng , hut-jiân-kan chhíⁿ-gō͘ sìn Kiù-chú , chai i taⁿ sio̍k tī Iâ-so͘ , chiū hó-táⁿ lâi ìn , “ Beh : góa chin kam-gōan tè Chú . ” Tùi hit tia̍p liáu-āu hit ê lâng chin gâu chìn-pō͘ thiⁿ ê lō͘ , ka-kī ia̍h hoaⁿ-hí kàu bōe-kò͘-tit , koh ài chiong só͘ tit-tio̍h hó ê siau-si̍t pò chèng lâng chai .
Hit tia̍p tī i pún chng chōe-chōe lâng ū chhut chu ê sî-khì-chèng , chin siong-tiōng , chha-put-to ta̍k kháu-chàu jiám-tio̍h pīⁿ .
Sui-jiân ū hong-hiám tī-teh , iáu-kú Chā-lí bô pó-sioh ka-kī ê sìⁿ-miā , mî-ji̍t hoaⁿ-hí kò͘ tio̍h pīⁿ lâng , ì-sù sī beh ín-chhōa in lâi sìn Chú Iâ-so͘ . Ū pêng-iú ài chó͘-chí kā i kóng , “ Kiám-chhái pīⁿ ōe kè lí , tek-khak m̄ thang khì . ” I chiū ìn kóng , “ Góa í-keng kap Iâ-so͘ chheng-chhó lah , bô siong-kan . ”
Ū chi̍t mî chi̍t ê lâng lâi , kā sian-siⁿ kóng , “ Chā-lí ū pīⁿ chin tîm-tāng , beh sí ê khóan . ” Sian-siⁿ liâm- piⁿ khì in tau khòaⁿ Chā-lí ū iáⁿ chin siong-tiōng , ba̍k-chiu lóng bô khòaⁿ-kìⁿ , m̄-kú i jīn-tit siaⁿ , chiah lâi kóng , “ Chhiáⁿ sian-siⁿ gîm si , ” Sian-siⁿ chiū gîm í chêng só͘ ài thiaⁿ ê si , chiū-sī lō͘-bé saⁿ-chhōa kóng , “ Lán tī hia chheng chòe sèng-tô͘ , àu éng-óan o-ló Iâ-so͘ , kap I bô koh saⁿ-lī . ”
Hit hō hó-thiaⁿ ê ōe . Teh gîm si hit tia̍p sian-siⁿ khòaⁿ Chā-lí ba̍k-sái ti̍t-ti̍t lâu-chhut-lâi , chiū mn̄g i kóng , “ Sím-mi̍h tāi-chì hō͘ lí sim-būn bōe pêng-an ? ”
Chā-lí sòe siaⁿ ìn kóng , “ Pē-bú m̄ bat Iâ-so͘ . I chiū lō͘-bé pái chhiat-ì khǹg in , chek sî tio̍h chiap-la̍p Kiù-chú . Kóng liáu sòa sí khì .
“ Ūi-tio̍h góa sit-lo̍h sìⁿ-miā ê , hóan-tńg ōe tit-tio̍h i . ”
“ Nā-sī lín sui-bóng siū kan-khó͘ , bo̍h-tit kiaⁿ-hiâⁿ , tio̍h chīn-tiong phe-sí , góa tek-khak beh hō͘ lí éng-oa̍h ê pò-siúⁿ , chhin-chhiūⁿ tì bián-liû . ”

Cha̍p-gōa nî chêng ū chi̍t ê sìn Chú ê ta-po͘ gín-ná miâ kiò Ngá-kok , chin jia̍t-sim , ka-kī tit-tio̍h kiù ia̍h hoaⁿ-hí chiong seng-khu sim-sîn , it-chīn hiàn hō͘ Iâ-so͘ , koh ū Sèng Sîn chhiong-móa i ê sim .
Í-keng cha̍p-la̍k hè , pē-bú hō͘ i khì o̍h-n̍i̍h tha̍k chheh . Hit keng o̍h chin tōa , chhiâng-chāi tī-teh , sian-siⁿ ha̍k-seng í-ki̍p chhe-ēng ê lâng lóng-kiōng ū saⁿ-pah-gōa lâng . In tiong-kan khah chōe m̄ bat Kiù-chú ; ū ê thàn gōa-phê lâi pài Siōng-tè , chóng-sī sim chin léng-tām , chí-ū sì ê khah jia̍t-sim ê khóan-sit .
Ngá-kok khòaⁿ in tāi-ke chit hō sim , bōe bián-tit chin kan-khó͘ , tòng bōe tiâu , chhiat-ì kiû Siōng-tè lîn-bín i ê chhong-iú , kàng-lo̍h Sèng-Sîn tī in ê tiong-kan . I ū sòa chhiáⁿ hit sì ê pêng-iú kap i tàu kiû hit chân sū . In gō͘ ê tiāⁿ-tio̍h chi̍t lé-pài chi̍t pái beh chū-chi̍p tī in ê pâng-keng , chi̍t-tiám-cheng kú tâng-sim chi̍t-ì pek-chhiat kî-tó . In lóng m̄ bat giâu-gî , hóan-tńg sim ná khui-khoah teh him-bō͘ Chú ê un , jú kú , jú hó-táⁿ lâi kiû chi̍t hāng , chiū-sī gōan Chú hián-chhut I ê kôan-lêng tī o̍h lāi , hō͘ sian-siⁿ , ha̍k-seng í-ki̍p chhe-ēng ê lâng lóng-chóng ōe chhíⁿ-gō͘ , sìn Iâ-so͘ lâi tit kiù .
Í-keng keng-kè chōe-chōe lé-pài , hit gō͘ ê iû-gôan saⁿ-kap kî-tó . Taⁿ sui-jiân khòaⁿ in ê chhong-iú pêng-pêng ná chhin-chhiūⁿ éng-siông-sî ê khóan-sit , m̄-kú in bô lóe-chì ia̍h bô ià-siān , hóan-tńg koh-khah chhiat-ì kiû .
Kî-tó sì ge̍h-ji̍t móa , ū chi̍t ji̍t sian-siⁿ ji̍p o̍h-thiaⁿ , beh thong-ti ha̍k-seng chi̍t hāng , só͘ kóng-khí chiū-sī in tông-chhong chi̍t ê hut-jiân-kan khí pīⁿ , taⁿ í-keng sí lah . Thiaⁿ-kìⁿ chit hō ê siau-si̍t , tāi-ke hôan-ló , chòe chi̍t-ē siū kám-kek .
Ngá-kok teh siūⁿ Siōng-tè taⁿ beh ēng chit ê hong-hoat thòe in khui lō͘ , chiū sūn-sòa chhiáⁿ sian-siⁿ lâi chún in gō͘ ê kap chèng ha̍k-seng , chū-chi̍p chòe kî-tó hōe . Sian-siⁿ hoaⁿ-hí ín i . Tú-tú ē-tàu sî , in gō͘ ê khì pài-tn̂g , í-keng kàu ūi chīn khòaⁿ thong o̍h-n̍i̍h ê ha̍k-seng lóng chiâu-pī teh thèng-hāu in hoaⁿ-hí sūn ki-hōe lâi kóng tō-lí , sòa bián-lē khó͘-khǹg . Kóng liáu Sèng Sîn tōa-ē kám-tōng ha̍k-seng ê sim , khòaⁿ in chōe-chōe teh iu-būn hôan-ló in ê chōe . Chêng Iâ-so͘ só͘ èng-ún ê ōe kóng , “ Lín thok-tiōng góa ê miâ ū beh kiû sím-mi̍h , góa chiū tek-khak hō͘ i chiâⁿ , hō͘ Pē in-ūi I ê Kiáⁿ êng-hián , ” hit sî kó-jiân èng-giām .
Hit gō͘ ê , taⁿ chhiáⁿ ha̍k-seng , nā tiāⁿ-tio̍h ê ì-sù beh kap Chú Iâ-so͘ chheng-chhó , tio̍h tī piⁿ-á chi̍t keng lēng-gōa koh chū-chi̍p . In tāi-ke chin kam-gōan , hit keng liâm-piⁿ ū lâng chē kàu móa . Ngá-kok kap i ê tâng-phōaⁿ chin tì-ì kóng-khí Kiù-chú sio̍k chōe kiù lâng iàu-kín ê tō-lí hō͘ lâng tit-tio̍h tháu-pàng chōe-ok , thoat-lī lóng-chóng ê pháiⁿ .
Ha̍k-seng ê tiong-kan ū chi̍t ê chin ngī-sim , sui-jiân i kap chèng ha̍k-seng chū-chi̍p , iáu-kú m̄ khéng sìn Iâ-so͘ hóan-tńg siū-khì lóe-mēⁿ , koat-ì bô beh hâng-ho̍k Chú . In lēng-gōa koh chū-chi̍p , chí-ū i chit ê m̄ thàn , chiū khì ka-kī ê pâng-keng , tiâu-kò͘-ì beh tha̍k chheh . Hian-khui hit pún beh khòaⁿ , chóng-sī bô sim chiâⁿ ti̍t-ti̍t tòng-bōe-tiâu , put-tek-í tio̍h khì chhē i ê chhong-iú , í-keng kàu mn̂g-gōa teh khiā , tú-tú beh chōan-khui hit ê mn̂g , Mô͘-kúi chi̍t-ē ji̍p i ê sim chiah hoat sèng chiù-chōa , koh cháu tò-tńg , sim-lāi teh kóng , “ Góa koat-tòan bô beh chòe Iâ-so͘ ê ha̍k-seng . ” Tē jī pái ia̍h sī án-ni . Kàu tē saⁿ pái sī ná chhin-chhiūⁿ Sèng Sîn bián-kióng i khì , chiū it-ti̍t cháu ji̍p hit lāi-bīn seng-khu siak tī thô͘-kha , kan-ta liām chi̍t kù kóng , “ Kiû Siōng-tè lîn-bín góa ū chōe ê lâng . ” Khòaⁿ i ê khóan jú kú jú pek-chhiat , ná chhin-chhiūⁿ Mô͘-kúi m̄ pàng i soah . Tī hia kūi-lo̍h sì tiám-cheng-kú , Chú Iâ-so͘ kā i tháu-pàng , pún-sin taⁿ chai chêng só͘ pé-pa̍k i ê sū , í-keng thoat-lî liáu , ia̍h chai Kiù-chú kó-jiân ū sóe-chheng i ê sim , tû-khì i ê chōe-ok , chin-chiàⁿ ū hoaⁿ-hí kàu-ke̍k . Kin-á-ji̍t chi̍t ê ha̍k-seng ū tng bo̍k-su ê chit .
Taⁿ hit ê-hng chèng ha̍k-seng hâng-ho̍k Iâ-so͘ tāi-ke tōa hoaⁿ-hí ; kàu bîn-á-chài koh chū-chi̍p , ài siàu-liām Chú ê thiàⁿ-thàng , hit sî m̄-nā hiah ê ha̍k-seng nā-tiāⁿ , liân sian-siⁿ kap chhe-ēng , iā ū sìn , tú-tú chiàu in gō͘ ê , chêng só͘ kiû , ta̍k kù lóng èng-giām .
Téng-bīn só͘ siá lóng sī chin-si̍t ê sū . Hiān-sî Ngá-kok chòe bo̍k-su , chin ū tit lâng o-ló i ê kèng-khiân , gâu lī-ek Siōng-tè ê peh-sìⁿ . Lūn kàu kî-û ê ha̍k-seng , kūn-lâi ū lâng chhâ-khó in āu-lâi sím-mi̍h khóan , chhâ liáu chiū chai bô pòaⁿ ê pōe-biū , bô chi̍t ê pàng-sak Chú . Chit chân sū si̍t-chāi thang kám-kek lán ê sim , hō͘ lán kî-tó ê tiong-kan tio̍h ài o̍h hit gō͘ ê gín-ná ê khiam-sùn pek-chhiat lâi khún-kiû .
Lán ê kàu-hōe khiok ū tōa-tōa khiàm-kheh , bāng Siōng-tè si un hō͘ o̍h-n̍i̍h ê ha̍k-seng , í-ki̍p chèng hiaⁿ-tī chí-bē , tāi-ke tâng-sim chi̍t-ì kî-kiû Sèng-Sîn kàng-lîm tī lán ê tiong-kan , hō͘ ná chōe lâng kui-ho̍k Iâ-so͘ .

Sio̍k tī So͘-kek-lân ū chi̍t ê khám-gām ê gín-ná miâ kiò Iok-se . I khiok sī tiām-chēng ê khóan-sit , sì-kòe thit-thô , bô chòe kang .
Hit ūi ê lâng chin khó-liân i , in-ūi i ê pē-bú í-keng sí , ia̍h lóng bô chhin lâng thang chiàu-kò͘ . Ū chi̍t ê lāu chí-bē ka-kī chin sòng-hiong só͘ tòa m̄-chiâⁿ só͘-chāi , iáu-kú kam-gōan chi̍t keng-á pun i tòa , sòa hō͘ i chia̍h .
Iok-se lóng bō chhin-chhiūⁿ pêng-siông ê gín-ná , teh kiâⁿ lō͘ ê sî , i ta̍uh-ta̍uh ēng sòe-á siaⁿ gōng-gōng liām . tì-kàu lâng ài chhòng-tī , kap i kún-chhiò . In lóng m̄ chai hit ê gín-ná kî-si̍t sī sìn Chú ê lâng . Iok-se lâng-khóan gām-gām , gín-ná ài kap i kóng-chhiò , ū chi̍t ê tùi i kóng , “ Iok-se , lí nā chē bé-chhia , chiū ún-tàng tú-tio̍h tōa chai-ē . ” Chit hō ōe khiok sī beh phiàn i , chóng-sī Iok-se put-chí sìn i ê chhùi , āu-lâi sui-jiân lé-pài-tn̂g chin hn̄g , chōe-chōe pêng-iú iā chio i chē in ê bé-chhia , i koat-tòan m̄ , tiāⁿ-tiāⁿ kóng , “ Góa pō͘-kiâⁿ ōe kàu Siōng-tè ê chhù , iân-lō͘ ia̍h thang kap Chú Iâ-so͘ kóng-ōe . ”
Bó͘ ji̍t ū chi̍t ê gín-ná thiaⁿ-kìⁿ i lō͘-n̍i̍h chiàu-kū teh liām , kap i kún-chhiò kóng , “ Iok-se lí tùi sím-mi̍h kúi-sîn teh kiû-un mah ! ” I ìn kóng , “ M̄-sī kiû kúi-sîn , si̍t-chāi sī teh ho̍k-sāi Thiⁿ-n̍i̍h ê Siōng-tè , lán khiok bô thang khòaⁿ I ê hêng-siōng , chóng-sī I put sî teh kàm-chhat lán . ”
Ū chi̍t ji̍t Iok-se khì chhē thôan-tō sian-siⁿ kā i kiâⁿ lé , kóng , “ Beh chhiáⁿ-mn̄g sian-siⁿ chi̍t hāng . Tī An-hioh-ji̍t m̄ chai lí kam-gōan hō͘ gû-gōng ê Iok-se , kap Chú Iâ-so͘ lim chia̍h á m̄ ? ”
Sian-siⁿ chin bô êng ài the-sî , chóng-sī Iok-se ná pek-chhiat kiû kóng , “ Sian-siⁿ , lí nā chai góa àn-cháiⁿ-iūⁿ thiàⁿ Chú , lí tek-khak hoaⁿ-hí hō͘ góa chē I ê toh . ” Chiah ê ōe chin ū kám-kek sian-siⁿ ê sim , só͘-í m̄ káⁿ chó͘-tòng , chiū chún i kap Siōng-tè ê peh-sìⁿ saⁿ-kap chē toh .
Kàu lé-pài-ji̍t Iok-se liōng-chá pī-pān , bē ū lâng lâi , i í-keng kàu pài-tn̂g , tī hia chē piān-piān . Teh lé-pài ê sî Iok-se ti̍t-ti̍t lâu ba̍k-sái , thiaⁿ sian-siⁿ liām Iâ-so͘ ê miâ , i chin iu-būn , iô thâu kóng , “ Góa iáu-bē kìⁿ-tio̍h I ê bīn . ” Tō-lí kóng bêng-pe̍k tāi-ke chē Chú ê toh , saⁿ-kap chia̍h , hit sî Iok-se kia̍h ba̍k bīn chhiò-chhiò , teh khòaⁿ sian-siⁿ kā i tìm-thâu , āu-lâi chiū ēng chhiú ng bīn phak-teh kàu lé-pài soah . Tāi-ke beh sì-sòaⁿ Iok-se ia̍h khí-lâi , hit sî khòaⁿ i ê bīn kng-kng . Beh tò-khì ê sî ū kúi-nā lâng-ài kap i kóng-ōe . Iok-se lóng bô ìn , ū-gín-ná ti̍t-ti̍t mn̄g , chiū kā i kóng , ” Kin-á-ji̍t bo̍h tit kiáu-chhá in-ūi góa í-keng kìⁿ-tio̍h Chú ê bīn , I chhin ba̍k khòaⁿ góa , iā chhin-chhùi kap góa kóng-ōe . Taⁿ kàu chi̍t-sì-lâng góa beh kap I saⁿ kau-pôe . ”
Thiaⁿ i kóng chit hō ōe , gín-ná hut-jiân-kan gông-ngia̍h sòe-á siaⁿ tâm-lūn kóng , “ Kin-á-ji̍t Iok-se káⁿ m̄ sī khám-gām , khòaⁿ i ê khóan khah cheng-eng . ”
Kàu chhù-n̍i̍h Iok-se iû-gôan bô ài kóng-ōe , kan-ta kiò hit ê lāu chí-bē kā i kóng , “ A-má , ê-hng góa m̄ chia̍h . ” Thiaⁿ hit kù i bōe bián-tit kî-koài , in-ūi Iok-se siông-siông chin iau , ū sî ài chia̍h nn̄g-lâng ê gia̍h .
Ji̍p pâng-keng chiū thiaⁿ i sòe-á siaⁿ ti̍t-ti̍t kî-tó kàu àm-àm , kóng , “ Chú-á , sī gū-gōng ê Iok-se kú-kú teh chhē Lí , hó kai-chài kin-á-ji̍t hō͘ lí chhē-tio̍h , taⁿ hoaⁿ-hí kàu bōe-kò͘-tit , kàu éng-óan bô beh kap Lí saⁿ-lī . Khòaⁿ chit keng-á ná thian-tông , sì-bīn ū pó-ge̍k kng iàⁿ-iàⁿ . ”
I án-ni liām kàu bô siaⁿ , hit ê lāu chí-bē lia̍h chòe i taⁿ í-keng khùn lo̍h bîn .
Bîn-á-chá-khí m̄ káⁿ phah chhíⁿ Iok-se kiaⁿ-liáu í ià-siān ; thé-thiap i chêng ji̍t kiâⁿ hn̄g lō͘ , tò-lâi ia̍h lóng bô chia̍h , chiū pún-sin chhiūⁿ chúi , khioh chhâ . Pn̄g chú-se̍k , chiū khì kiò hit ê gín-ná kóng , “ Iok-se ah , tio̍h lâi chia̍h . ” Í-keng kiò kúi-nā siaⁿ bô lâng ìn , chiū kóaⁿ-kín cháu ji̍p i ê pâng-keng , khòaⁿ Iok-se kūi-lo̍h thô͘-kha , ná-chún teh kî-tó . Lāu chí-bē chhun chhiú bong i ê bīn , liâm-piⁿ chhiⁿ-kiaⁿ in-ūi i ê seng-khu léng ki-ki , chai Iok-se í-keng sí .
Kó-jiân ū tit-tio̍h sim só͘ ài chiū-sī Iâ-so͘ , tiàu i khì thian-tông , tī hia kap Chú éng-óan tòa , bô koh saⁿ-lī .
Sian-siⁿ kap chèng hiaⁿ-tī chí-bē thiaⁿ i ê siau-sit , bōe bián-tit kî-koài kóng , “ Taⁿ ū si̍t-si̍t ê pîn-kù , chā ji̍t Kiù-chú tī lán ê tiong-kan . Hit ê gín-ná kiám m̄ sī Iâ-so͘ só͘ thiàⁿ ê ha̍k-seng , hiān-sî teh hióng-siū kú-tn̂g ê hok-khì . ”

Tī So͘-kek-lân ū chi̍t ê gín-ná miâ kiò Ngá-kok . I ê pē-bú í-keng kè-óng lah , khó-sioh bô pêng-iú thang chiàu-kò͘ ì .
Chit ê gín-ná ài ji̍p o̍h tha̍k chheh siū kà-sī , nā-sī bô lâng thang thòe i chhut chîⁿ , só͘-í bōe tit-thang khì tha̍k . I siông-siông teh hôan-ló chit chân sū , kàu ū chi̍t ji̍t i ka-kī siūⁿ kóng , “ Taⁿ góa bô pē-bú , ia̍h bô chhin-chhek lah , góa beh khì kìⁿ góan ê Lú-ông kiû i pang-chān góa . ”
I án-ni kóng sī in-ūi chai hit ê Lú-ông put-chí hó-sim , ia̍h gâu lîn-bín thé-thiap sòng-hiong lâng .
Só͘-í chit ê gín-ná ū kiâⁿ kàu Lú-ông só͘ tòa ê só͘-chāi . Tī ông-kiong ê mn̂g-kháu ū chi̍t miâ peng teh pé-siú . I khòaⁿ gín-ná beh ji̍p-khì chiū liâm-piⁿ chó-chí , hoah i kóng , “ Lí ài-beh chhòng sím-mi̍h tāi-chì ! m̄ thang ji̍p-khì . ” Ngá-kok ìn kóng , “ Góa ài khì kìⁿ Lú-ông , chhiáⁿ lí hō͘ góa ji̍p-khì . ”
Hit ê peng kan-ta chhiò i kóng , “ Kín-mé khì ah ! Lí bōe kham-tit kìⁿ i . ”
Ngá-kok thiaⁿ-kìⁿ án-ni , chiū iu-būn tò-tńg-khì ; iân-lō͘ kiâⁿ , iân-lō͘ háu , ka-kī teh phah-sǹg kàu chia sī bô lō͘-ēng lah .
Tú-tú teh-beh thêng kha ū chi̍t lâng tùi i bīn-chêng keng-kè ; khòaⁿ-kìⁿ Ngá-kok iu-thâu khó͘-bīn chiū mn̄g i kóng , “ Gín-ná ah , lí in-ūi sím-mi̍h tāi-chì teh iu-būn kàu án-ni ? ”
Ngá-kok chiū chiong i ê tāi-chì lóng-chóng kā i kóng . Hit ê lâng chiū an-ùi i kóng , “ Taⁿ lí thang an sim , m̄ bián hôan-ló , góa beh chhōa lí kàu Lú-ông ê bīn-chêng . ”
I chiū ìn kóng , “ M̄-kú tī mn̂g-kháu ū chi̍t miâ peng , i m̄ hō͘ góa ji̍p khì . ”
Hit ê lâng kóng , “ Lí m̄ bián khòa-lū , m̄ sái kiaⁿ , lí tio̍h óa-khò góa , góa ún-tàng chhōa lí kàu Lú-ông ê bīn-chêng . ” Kóng liáu chiū khan Ngá-kok ê chhiú , nn̄g lâng saⁿ-kap kiâⁿ kàu mn̂g-kháu . Hit tia̍p peng-teng lóng m̄ káⁿ chó͘-tòng i , koh kā chhōa i ê lâng kiâⁿ-lé .
Kiâⁿ ū hiah hn̄g koh khòaⁿ-kìⁿ chi̍t miâ peng tī hia teh khiā , Ngá-kok ê sim ū koh lóe-chì chiū kóng , “ Tî hia iáu ū peng-teng , lí phah-sǹg i beh hō͘ lán ji̍p khì á m̄ ? ” I kóng , “ M̄ sái kiaⁿ , góa kā lí kóng , tio̍h óa-khò góa , tek-khak ōe thang ji̍p . ”
Taⁿ hit tia̍p Ngá-kok siūⁿ bōe hiáu-tit , m̄ chai chit ê lâng sī chī-chūi ; ia̍h m̄ chai hó khóan-thāi i kàu án-ni sī ūi-tio̍h sím-mi̍h iân-kò͘ , só͘-í chiū hó-táⁿ lâi mn̄g . Hit ê lâng kóng , “ Góa sī Lú-ông ê kiáⁿ . ”
Ngá-kok thiaⁿ-kìⁿ chit kù ōe chiū liâm-piⁿ chai i ún-tàng ōe chhōa i kàu Lú-ông ê bīn-chêng , só͘-í bô koh khòa-lū , hóan-tńg hoaⁿ-hí , hō͘ Thài-chú ti̍t-ti̍t chhōa i kàu Lú-ông ê pâng . Lú-ông kap i kóng-ōe , ia̍h put-chí hó khóan-thāi i , kàu āu-lâi chiàu Ngá-kok só͘ ì-ài hō͘ i ji̍p o̍h tha̍k-chheh , siá-jī , í-kip ha̍k-si̍p pa̍t mi̍h ê kà-sī . Kàu tōa hàn ê sî-hāu chiū sêng-khì chiâⁿ-chòe ū tōa lō͘-ēng ê lâng .
Taⁿ lán tāi-ke chiong chit ê gín-ná ê sū thang lâi siūⁿ chi̍t hāng tē-it iàu-kín ê tāi-chì , chiū-sī lán tio̍h óa-khò lán ê Chú Iâ-so͘ chhin-chhiūⁿ Ngá-kok óa-khò Lú-ông ê kiáⁿ chi̍t-poaⁿ-iūⁿ .
Lán ê Chú Iâ-so͘ sī Thiⁿ-téng Siōng-tè ê Kiáⁿ ; lán nā óa-khò I , I ún-tàng ōe ín-chhōa lán kàu Siōng-tè ê bīn-chêng ; ia̍h ōe hō͘ lán tī bān Ông ê Ông ê só͘-chāi khiā-khí kàu éng-óan .

Bó͘ só͘-chāi ū chi̍t ūi sian-siⁿ teh kiâⁿ lō͘ . Hit ji̍t tng joa̍h , lâng chin siān , koh chhùi-ta ; iân-lō͘ kiâⁿ , iân-lō͘ teh chhē ài tit-tio̍h chúi thang lâi chí-khoah .
Tú-hó kàu chi̍t keng chhù , chiū phah mn̂g beh thó chúi , ū chi̍t ê hū-jîn-lâng chhut-lâi khui , mn̄g sī sím-mi̍h tāi-chì . I chiū kóng , “ Bó͘-mi̍h chím ah ! góa chin chhùi-ta , ló͘-la̍t lí chiong tām-po̍h chúi hō͘ góa lim . ” Hū-jîn-lâng kóng , “ Hó . ” Khì iúⁿ ê sî sian-siⁿ bóng teh khòaⁿ in hit chhù-lāi ; khòaⁿ-kìⁿ lāi-bīn ta̍k hāng mi̍h chin kiaⁿ-lâng , bô sím-mi̍h sù-sī . Tī hia ia̍h ū sì gō͘ ê gín-ná teh thit-thô , só͘ chhēng ê saⁿ phòa-nōa kiaⁿ-lâng kàu-ke̍k , chin pháiⁿ-khòaⁿ . I ê tiōng-hu chē tī hé-lô͘ piⁿ teh chia̍h kāu-hun , chin pháiⁿ bīn-chhiuⁿ .
Hū-jîn-lâng phâng chi̍t poe chúi hō͘ hit ê sian-siⁿ lim ; lim liáu chiū kā i seh-siā , oa̍t-sin beh khì ê sî chiū thó͘-khùi sòe-á siaⁿ kóng , “ Hàiⁿ ah ! ū chi̍t hāng pó-pòe tī in lāi-bīn , lâng koh m̄ chai . ” Kóng-liáu chòe i khì . Hū-jîn-lâng chiū tùi i ê tiōng-hu kóng , “ Lí ū thiaⁿ bô ! I kóng ū pó-pòe tī lán lāi-bīn , taⁿ m̄ chai tàu-tí sī sím-mi̍h ì-sù . ” Tiōng-hu kā i kóng , “ Siáⁿ-sū bô beh mn̄g pó-pòe khǹg tī tó ūi ! ” Ìn kóng , “ I chòe i khì-lah , lia̍h chún góa bô thiaⁿ-tio̍h , chóng-sī nā ū pó-pòe tī chit chhù-lāi , kiám kiaⁿ chhē bē tio̍h ! Lán tek-khak tio̍h lâi chhē . Ang-bó͘ teh siūⁿ sī kim gûn khǹg tī in lāi-bīn lóng bô siūⁿ tio̍h sī pa̍t mi̍h , só͘-í hū-jîn-lâng chá-àm sì-kòe teh chhē ; chhē kàu lóng bô sim-chiâⁿ thang chòe kang , bô khòa chú , bô khòa chia̍h , bô-sóe bô-tn̄g , tì-kàu ke m̄-chiâⁿ ke , kiáⁿ m̄-chiâⁿ kiáⁿ , ná kan-khó͘ , sim choan-choan teh siūⁿ hit ê pó . I ê tiōng-hu khòaⁿ i kàu án-ni chiū hoat-sèng mē-nē chòe i chhut-khì , khì chiú-lâu , chia̍h chiú , lim thîn kòng phah , thong-ke chhiⁿ-chhám lo̍k-phek . Ji̍t kè ji̍t to sī án-ni , khah chhē ia̍h sī bô ; nā-sī i koat-ì ài chhē kàu tio̍h .
Kàu āu-lâi chin lóe-chì phah-sǹg kóng “ Taⁿ bô-chhái góa ê kang-chêng chhut-la̍t kàu án-ni . ” Hit tia̍p i tú peh-chiūⁿ kau-í , ài chhē hit ê ke-á-téng ê mi̍h , khòaⁿ ū pó-pòe tī hia á bô ; bô tiuⁿ-tî hut-jiân poa̍h-lo̍h-khì ; kè-á kap mi̍h lóng-chóng ka-la̍uh tī thô͘-kha ; ka-kī siū-khì sāi-phoat kóng , “ Taⁿ m̄ koh chhē lah . ” Chiū khioh hiah ê mi̍h chi̍t hāng chi̍t hāng beh koh pâi tī kè-á téng . Bô phah-sǹg hit ê pó-pòe tú-tú tī hia ! Taⁿ pó-pòe sī sím-mi̍h ? Chiū-sī chi̍t pún Sèng-chheh lah ! I chi̍t-ē khòaⁿ-tio̍h chiū chai hit pún sī i ê lāu-bú oa̍h ê sî hō͘ i , ū siá i ê miâ tī lāi-bīn , koh ū siá chit chat Sèng-keng beh chān i bô bōe-kì-tit . Khó-sioh hit ê hū-jîn-lâng bô tùi-tiōng lāu-bú só͘ sàng ê Sèng-keng , bô iàu-kín i ê ōe , tì-kàu put-chí léng-tām , lī-khui Siōng-tè chin hn̄g , kàu hit ji̍t khòaⁿ-tio̍h hit pún Sèng-chheh , sim liâm-piⁿ chhíⁿ-gō͘ chai chōe ; koh siūⁿ-tio̍h chêng iáu-bē chhut-kè ê sî-chūn tī pē-bú chhù chin khòaⁿ-oa̍h koh pêng-an . Kin-á-ji̍t án-ni ê cheng-chha chiū-sī chai tiàm pē-bú tau ê sî chôan ke chin jia̍t-sim , tùi-tiōng Siōng-tè ê tō-lí chiah ū án-ni . Tùi hit ê-hng chhē-tio̍h hit pún Sèng-chheh siông-siông ài khòaⁿ , lâi káng-kiù , ū siū Sèng-Sîn kám-tōng , put-chí kóe-ōaⁿ i ê phín-hēng , chám-jiân khah un-jiû lâi khóan-thāi kiáⁿ-jî , tì-kàu i ê tiōng-hu chin gông-ngia̍h , m̄ chai sī àn-cháiⁿ-iūⁿ , tiāⁿ-tiāⁿ chù-sîn teh khòaⁿ i ê kiâⁿ-ta̍h , ná khòaⁿ ná khòaⁿ kî-koài , ko͘-put-chiong mn̄g i kóng , “ Bó͘ lâng lí káⁿ ū chhē-tio̍h pó-pòe lah . ” kóng “ Ū lah , chóng-sī só͘ chhē ê pó-pòe m̄ sī chiàu lán só͘ phah-sǹg ê chiū-sī Siōng-tè ê Sèng-keng , chin-chiàⁿ pí kim pí gûn bān pē khah hó . Góa hit ê-hng poa̍h-lo̍h-khì ê sî khòaⁿ-tio̍h chi̍t pún chheh , hian-khui lâi khòaⁿ chiah chai hit ê kiâⁿ lō͘ lâng só͘ kóng chiū-sī chí Sèng-chheh chòe pó-pòe tī lán lāi-bin̄ , lán kú m̄ chai . Taⁿ lí góa tio̍h saⁿ-kap tit-tio̍h chiah tio̍h . ” I chiū khǹg i ê tiōng-hu koh bián-lē chin kú ; kàu āu-lâi i ê sim ia̍h chhíⁿ-gō͘ , nn̄g lâng pîⁿ-pîⁿ tit-tio̍h têng-thâu-siⁿ lâi sìn Chú .
Tùi hit tia̍p í-āu ang bó͘ hô-sūn , kiáⁿ-jî tit pē-bú thiàⁿ-thàng , tāi-ke jīn hūn , chi̍t ke chôe-chôe cháⁿ-cháⁿ , sù-sī , tōa sòe hióng-siū an-lo̍k , saⁿ-kap kám-siā Chú hō͘ in chhē-tio̍h pó-pòe lâi tit-tio̍h tōa-tōa hok-khì .
Taⁿ khǹg lán tāi-ke tio̍h siūⁿ , hōan-nā sím-mi̍h lâng ū Sèng-chheh tī chhù-lāi tio̍h chai si̍t-chāi sī pó-pòe , tio̍h tùi-tiōng lâi káng-kiù , in-ūi Kiù-chú ū kóng , “ Tio̍h kàu-khàm chiah ê Sèng-keng . ” Iok-hān 5 : 39 .

Saⁿ-cha̍p nî chêng tī Lûn-tun siâⁿ ū chi̍t ê ta-po͘ gín-ná miâ kiò Hái-lí . I m̄ bat jī , koh sī chin sòng-hiong , só͘ tòa ê só͘-chāi sī chin m̄ hó . Hit tiâu koe ū hō miâ Chha̍t-lō͘ , in-ūi tī hia ū hit hō húi-lūi ê pháiⁿ-lâng kiat-tóng . Hái-lí ê pē-bú m̄ bat kà-sī i ê kiáⁿ , in sī gâu chia̍h chiú , pháiⁿ chhùi , bô tek-hēng ê lâng . Hái-lí chhut-chāii ê só͘ ài , bô lâng iok-sok i , chiū kap hia-ê pháiⁿ gín-ná oang-tóng .
In ta̍k ji̍t sì-kòe khì ài thau-the̍h lâng ê mi̍h . Hit tóng ū chi̍t ê thâu-lâng sìⁿ So͘ , miâ Ûi-lîm . Hit ê lâng sī cha̍p-jī hun pháiⁿ , ta̍uh-ta̍uh chio hia-ê khah sòe-hàn ê gín-ná kā in kóng , nā bô gâu chhiúⁿ-kiap lâng ê mi̍h i beh phah in kàu chin thiám . Só͘-í tio̍h khì khah lāu-jia̍t ê só͘-chāi tng lâng beh chē hé-chhia oe-khoeh ê sî-chūn , chiū kā lâng chián liú , he̍k-sī chîⁿ , á sī pió-á ê mi̍h . Chi̍t tóng lóng sī thàn chit hō chia̍h .
Ū chi̍t ê-hng Hái-lí beh tò-tńg-khì chhù-n̍i̍h ê sî , tī lō͘-n̍i̍h tú-tio̍h chi̍t ê tâng-phōaⁿ kā i kiò mn̄g kóng , “ Lí ū thiaⁿ siau-si̍t á bô ? So͘ Ûi-lîm í- kéng hō͘ kèng- chhat lia̍h khì lah . I tú-á teh cheng-piàng ê sî hō͘ i lia̍h-tio̍h , taⁿ tek-khak ōe kā i koaiⁿ-kaⁿ kàu nn̄g nî kú lah . ” Hái-lí thiaⁿ-liáu chiū kóng , “ Taⁿ lán beh cháiⁿ-iūⁿ ah ! Khiàm chi̍t ê thâu lâng káⁿ tio̍h siu kha , m̄ thang koh chòe chha̍t lah . ”
Tùi hit tia̍p Hái-lí thoat-lî Ûi-lîm chân-jím ê chhiú , chū-jiân chi̍t hāng khah khoài-oa̍h , nā-sī i ê sim lóng bōe pêng-an , in-ūi chai chêng ji̍t só͘ chòe sī tōa m̄ tio̍h .
Kūn tī Chha̍t-lō͘ ū chi̍t keng ê Hok-im-tn̂g ū lâng ta̍k ê-hng teh kóng tō-lí ; Hái-lí ū ji̍p khì thiaⁿ ; thiaⁿ-liáu sim chiū siū kám-kek , in-ūi sian-siⁿ teh kóng Kiù-chú Iâ-so͘ chin thiàⁿ sè-kan ê gín-ná thòe in sí , sòa ōe kiù in thoat-lî ta̍k hāng ê pháiⁿ , hō͘ in pìⁿ chòe chheng-khì-siùⁿ ê lâng . Chit ê tō-lí chêng Hái-lí lóng m̄ bat thiaⁿ-kìⁿ , m̄ chai-iáⁿ , kàu hit sî tit-tio̍h hóan-hóe ê sim , lâi sìn Iâ-so͘ , chiū lóng bô koh chòe chha̍t . Hit tia̍p chiū khì chhē thâu-lō͘ , kàu lō͘-bé hō͘ seng-lí lâng chhiàⁿ chòe gín-ná kang , thàn sió-khóa chîⁿ , lia̍h chòe chit ê sī hó ê thâu-lō͘ , in-ūi m̄ bián chòe chha̍t lâi kè ji̍t . I ji̍t sî put-chí chhut-la̍t chòe kang , ta̍k ê-hng khì Hok-im-tn̂g lâi ha̍k-si̍p tō-lí ; kàu āu-lâi i chin hó-táⁿ kan-chèng Kiù-chú kiù i chhut pháiⁿ ê tāi-chì ; sòa khó͘-khǹg hiah ê chêng kap i kiat-tóng ê pháiⁿ gín-ná , kā in kóng tio̍h hóan-hóe chōe lâi sìn Iâ-so͘ . Kàu Hái-lí cha̍p-jī hè ê sî , ū-chi̍t ji̍t kap i ê sió-tī chē tī Lé-pài-tn̂g ê gîm-kîⁿ teh chia̍h tiám-sim , hut-jiân i ê sió-tī khiú i ê saⁿ kóng , “ Án-hiaⁿ lí ū khòaⁿ-kìⁿ i á bô ? Hái-lí chi̍t-ē khòaⁿ chiū chai sī So͘ Ûi-lîm chhut kaⁿ , chiū kiaⁿ chi̍t-ē , sòe-á siaⁿ kóng , “ Taⁿ ǹg-bāng i bô khòaⁿ-kìⁿ lán . ” Chóng-sī í-keng khòaⁿ-kìⁿ , óa Hái-lí kóng , “ Lí tio̍h kap góa lâi-khì . ” In-ūi So͘ Ûi-lîm sī chin tōa hàn , koh chin ok , ba̍k-chiu tōa lúi teh siòng i , Hái-lí chin kiaⁿ , seng-khu gī-gī-chhoah , m̄ chai Ûi-lîm beh cháiⁿ-iūⁿ khóan-thāi i , chiū sim-lāi kiû Iâ-so͘ lâi chān i ; chiah hó-táⁿ kā i kóng , “ Góa m̄ kap lí khì , chòe chha̍t ê tāi-chì góa í-keng pàng-sak chin kú lah . ” Ûi-lîm chin siū-khì kā i kóng , “ Lí kiám ū pàng-sak mah ? Taⁿ m̄ bián kóng , tio̍h koh lâi-khì chòe . ” Hái-lí ìn kóng , m̄ káⁿ , góa sī tek-khak ho̍k-sāi Siōng-tè , sìn Iâ-so͘ , m̄ ài koh chòe pháiⁿ , in-ūi Iâ-so͘ í-keng kiù góa . ” Ûi-lîm thiaⁿ-kìⁿ chit ê ōe , chiū it- hoat siū-khì , kiâⁿ-óa Hái-lí kā i kóng , “ Lí tio̍h liâm-piⁿ kap góa lâi-khì , nā bô góa chiū beh phah lí kàu chin siong-tiōng.” Chiū lia̍h Hái-lí , ēng chin tōa ê la̍t kā i siak tùi gîm-kîⁿ lo̍h khì, tì-kàu siong-tio̍h ka-chiah . Hái-lí háu chi̍t siaⁿ , sió-tī mn̄g i kóng , “ Án-hiaⁿ lí siong-tio̍h ta̍h-lo̍h chi̍t ūi teh kan-khó͘ ? ” Hái-lí koh ai chi̍t-ē kā i kóng , “ Sió-thêng kiám-chhái ōe khah hó nā-sī chi̍t chūn kha bô la̍t , m̄ chai sī cháiⁿ-iūⁿ ? ” Koh tia̍p-á-kú i siūⁿ ài-beh peh-khí-lâi chòe kang , chai sī tio̍h tāng siong , peh bōe khí , kòe-lō͘ ê lâng chē-chē ûi-teh khòaⁿ i , thòe i thó͘-khùi , kā i khó-lîn . Ū hó-sim ê lâng kā i kng kàu i-seng-kóan , ǹg-bāng ōe táⁿ-tia̍p tit . I-seng chiū giām khòaⁿ i ê seng-khu , chai sī bô ǹg-bāng ê tāi-chì , in-ūi ka-chiah-kut í-keng chi̍h-lah , gín-ná bōe oa̍h . Kóan-lāi ê i-seng kap kò͘ pīⁿ ê lâng gâu chiàu-kò͘ i , tāi-ke chai i sī bô lōa kú ê lâng . Kai-chài i pún-sin chin pêng-an , lóng bô khòa-lū , chai thiàⁿ i ê Kiù-chú kap i tī-teh .
Ū chi̍t ji̍t hia-ê kiat-tóng ê chhiat-á chi̍t ê lâi i-kóan chhiat-ì ài khòaⁿ Hái-lí , chin iu-būn teh lâu ba̍k-sái , in-ūi thiaⁿ-kìⁿ Hái-lí beh sí . Chi̍t ē ji̍p pâng-keng , koh-khah tōa siaⁿ háu kóng , “ Hái-lí ah ! Hái-lí ah ! lí m̄ thang sí , lí nā sí góa beh cháiⁿ-iūⁿ ah , lí pang-chān góa lâi bat Iâ-so͘ , lí nā sí góa chiū chin chhám . ” Hái-lí sui-jiân tó-teh , sim chin pêng-an , chiū an-ùi i ê tâng-phōaⁿ kóng . “ M̄ thang khàu , góa beh khì Iâ-so͘ hia hióng-siū hok-khì , lí tio̍h siūⁿ Iâ-so͘ kàu pa̍t ji̍t lí iā ōe ji̍p êng-kng ê só͘-chāi . ” Tī hit i-kóan ū chin jia̍t-sim sìn Chú ê khàn-kò͘-hu ū sî bat gîm si hō͘ i thiaⁿ , Hái-lí chin hoaⁿ-hí , móa sim pêng-an . Ū chi̍t ji̍t i mn̄g Hái-lí kóng , “ Lí hō͘ So͘ Ûi-lîm hāi kàu án-ni , ū kam-gōan sià-bián i á bô . ” Kóng , “ Chin kam-gōan , hoaⁿ-hí sià-bián i , tio̍h kiò i lâi . ” Hit mî Hái-lí chin lîm-gûi ná siong-tiōng , kàu thiⁿ beh kng chiū hō͘ Chú Iâ-so͘ tiàu i ji̍p Thiⁿ-siâⁿ , hióng-siū éng-óan ê hok-khì .
Taⁿ chhì-siūⁿ chi̍t ê gín-ná kiám m̄ sī ūi-tio̍h Chú Iâ-so͘ ê tō-lí lâi sit-lo̍h sìⁿ-miā mah ?

Tī cha̍p-gōa nî chêng Tiong-kok ū tú-tio̍h chin lōan ê sū , hông-hō͘ chhut chiàu tio̍h kóaⁿ gōa-kok lâng chhut in ê kéng-lāi , sòa khún-tio̍k sìn Chú ê lâng . Chōe-chōe lâng thàn hông-hō͘ ê chiàu khì chòe Gī-hô-thôan húi . Ū chi̍t ê sìn-tô͘ miâ Phàng-á , siám-pī pháiⁿ-lâng ê chhiú khì bi̍h . Húi-lūi khì lia̍h Phàng-á , lia̍h bô , chiū lia̍h in sió-tī kiò i tio̍h kā in kóng in hiaⁿ bi̍h tī sím-mi̍h só͘-chāi ; nā bô kóng beh thâi i . Phàng-á chai chit ê sū-chêng , m̄ ài liân-lūi pa̍t lâng , chiū ka-kī chhut-lâi . In sió-tī bô pài Siōng-tè , só͘-í tit-tio̍h tháu-pàng , chóng-sī Phàng-á siū lia̍h . Thó͘-húi mn̄g i sī sìn Chú ê lâng á m̄ sī , Phàng-á lóng bô kiaⁿ , hó-táⁿ jīn . Pháiⁿ- lâng khòaⁿ i kàu chiah koat-tòan , chiū khui thô͘-khang chin chhim , kā Phàng-á oa̍h tâi , chiong thô͘ ûn-ûn-á thūn-lo̍h-khì . Chōe-chōe lâng tī hia teh khòaⁿ chit ê tāi-chì , Phàng-á lóng bô kiaⁿ , hóan-tńg ti̍t-ti̍t kóng tō-lí hō͘ khòaⁿ ê lâng thiaⁿ . Thó͘-húi teh thūn thô͘ ê sî tiāⁿ-tiāⁿ mn̄g i ū kam-gōan pōe kàu á bô ; nā-sī iû-gôan put-chí koat-tòan ê sim . Thô͘ í-keng tīⁿ kàu i ê chhùi koh mn̄g i , sǹg sī lō͘-bé pái ê ki-hōe thang pōe-kàu . I kóng , “Chhut-chāi lín chòe , góa chi̍t-sì-lâng bô m̄ jīn góa ê Kiù-chú . ” Thó͘-húi tōa siū-khì, liâm-piⁿ ēng thô͘ thūn kàu tīⁿ, ēng kha chàm. Án-ni Phàng-á ê lêng-hûn í-keng kàu Chú ê bīn-chêng , hián-bêng i thiàⁿ Chú kam-gōan phe-miā .

Se-kok ū chi̍t ê tha̍k-chheh lâng siⁿ nn̄g ê kiáⁿ , chi̍t ê ta-po͘ , chi̍t ê cha-bó͘ . Cha-bó͘ tōa ta-po͘ nn̄g hè ; tōa-chí sió-tī ū cha̍p-hūn ê saⁿ-thiàⁿ , pē-bú khòaⁿ-kìⁿ hoaⁿ-hí , bô phah-sǹg cha-bó͘-kiáⁿ chhit hè chiū sí . Hit sî ta-po͘ ê chí ū gō͘ hè , cha-bó͘ ê kì-jiân sí , pē-bú put-chí siong-sim ; hit ê ta-po͘ ê bô khòaⁿ-kìⁿ i ê tōa-chí ia̍h sī chi̍t-iūⁿ ê iu-būn .
Āu-lâi chiàu kui-kú lâi bâi-chòng chhut-soaⁿ ; ū chi̍t ji̍t tha̍k-chheh lâng chhōa hit ê ta-po͘-kiáⁿ khì soaⁿ-n̍i̍h chai hoe chèng chhiū ; kàu bōng-n̍i̍h hit ê sió-tī bô khòaⁿ-kìⁿ i ê tōa-chí , sì-kòe teh chhē , lāu-pē chiū kā i kóng , “ Kiáⁿ-ah ! beh kìⁿ lí ê chí-bē , kìⁿ bōe tio̍h lah . ” Ta-po͘ gín-ná thiaⁿ-kìⁿ che ōe chhut siaⁿ tōa khàu , siūⁿ i ê tōa-chí í-keng sit-lo̍h .
I ê pē chiū kā i an-ùi , “ Lí ê tōa-chí m̄ sī sit-lo̍h , sī beh koh oa̍h , ōe koh saⁿ-kìⁿ , hiān-chāi put-kò tāi-seng chiūⁿ-khì thian-tông nā-tiāⁿ . ” Ta-po͘ gín-ná thiaⁿ-kìⁿ beh koh oa̍h koh saⁿ-kìⁿ ê ōe , sim-lāi tāi-gî bōe hiáu-tit hit ê ōe , chia̍p-chia̍p koh mn̄g . I ê lāu-pē chi̍t sî ia̍h bōe liâm-piⁿ kā i kóng-bêng .
Kàu tùi bōng n̍i̍h tò-tńg lâi tùi lō͘-piⁿ keng-kè chi̍t ê chhián chúi-thâm , sì ûi lóng ū ām ê chhiū-nâ , ū tn̂g ê tek . Chúi tiong-ng ū lô͘-tek-á kap hia-ê chháu-á súi-koe-á . Hit sî sī la̍k ge̍h thiⁿ , kok iūⁿ thâng-thōa , chiáu-chiah , óah mi̍h , pe-lâi pe-khì put-chí hó kéng-tì .
Tha̍k-chheh lâng chiū kiò ta-po͘-kiáⁿ lâi chòe-tui chē tī chúi-thâm-piⁿ , têng-thâu kā i kóng khí koh-oa̍h ê chêng-lí , chiū chiong ba̍k-chiu-chêng só͘ khòaⁿ ê mi̍h chioh lâi chòe phì-jū , chiah kóng , Ū chi̍t ji̍t thâm-n̍i̍h chi̍t chiah sió-thâng , āu-lâi chhut chúi chiū pìⁿ chòe chhân-iⁿ , hit hō thâng tng hit tia̍p bē pìⁿ ê sî kap hia-ê tâng lūi ê thâng tī chúi tiong-ng thô͘-bê-n̍i̍h , sì-kòe teh sô chhńg chhē chia̍h , bô êng kàu bōe kò͘-tit .
Chit hō thâng siⁿ-chiâⁿ tī chúi ê tiong-ng chū-chāi teh kiâⁿ-iû , to̍k-to̍k ōe hiáu lia̍h chúi chòe i ê thiⁿ , khiok m̄ chai chúi ê téng-bīn iáu-kú ū ke̍k tōa ê sè-kan .
Thâm-n̍i̍h koh ū chi̍t hāng ê oa̍h-mi̍h , hō chòe súi-koe , ū sî khì tī hōaⁿ-téng , ū sî ji̍p chúi tiong , sî-siông chhut-chhut ji̍p-ji̍p . Hut-jiân-kan sió-thâng tùi hia-ê thâng-phōaⁿ kóng , “ Hit ê súi-koe ū sî lâi , lán chiah ê khòaⁿ-kìⁿ ; ū sî khì , lán chiah ê chiū khòaⁿ bōe tio̍h , tàu-tí súi-koe sī tùi tah-lo̍h khì ? ”
Hia ê thâng ìn kóng , “ I kap lán bô kan-sia̍p , lán put-kò ta̍k ê chhē chia̍h . ”
Sió-thâng koh kóng , “ Góa tek-khak ài bêng-pe̍k chai chit hō sū , in-ūi góa kap lín tī chúi tiong-ng lóng khòaⁿ-kìⁿ súi-koe , nā beh khì chhē i , hut-jiân iū bô khòaⁿ-kìⁿ , chhin-chhiūⁿ súi-koe bô tiàm tī chúi-n̍i̍h ; m̄ chai chúi-bīn téng iáu-kú ū pa̍t ê sè-kài á bô . ”
Hia ê thâng-phōaⁿ chiū chek-pī sió-thâng , chhiò i ka-kī jiá chhut hôan-ló , kóng , “ Lán put-kò an-jiân , hióng-siū hiān-chāi ê sè-kài chiū chiok-gia̍h lah , siáⁿ-sū khì kóan gōa-bīn pa̍t ê sè-kài ? ” Sió-thâng thiaⁿ che ōe thêng chi̍t sî-á kú m̄ káⁿ koh chòe siaⁿ , ka-kī khì chhē chia̍h , iân-lō͘ kiâⁿ iân-lō͘ sim-lāi chiàu-kū tài gî teh siūⁿ súi-koe tàu-tí sī tah-lo̍h khì . Koh mn̄g pa̍t ê thâng , ia̍h bōe hiáu kā i kóng . Bô lōa-kú chi̍t bé hî-á kap chi̍t bé siān-hî kè-lâi kiâⁿ-iû , thiaⁿ-kìⁿ sió-thâng teh būn-tap , ia̍h bōe hiáu-tit . Ngó͘-jiân ū chi̍t tīn súi-koe thiàu-ji̍p chúi-lāi . Hia ê thâng khòaⁿ-kìⁿ iū kiaⁿ , iū hoaⁿ-hí , chhe sòe chiah thâng cháu khì thàm-thiaⁿ súi-koe , ǹg-bāng ōe tit-tio̍h bêng-pe̍k .
Sió-thâng chiū kiong-kiong kèng-kèng , cháu kūn súi-koe ê bīn-chêng , khiam-pi sòe-siaⁿ lâi mn̄g kóng , “ Chhiáⁿ lí-kā góa kóng , chúi-thâm gōa-bīn iáu ū pa̍t ê sè-kài á bô ? ”
Súi-koe thiaⁿ-kìⁿ , pa̍t ê sè-kài ê ōe ba̍k-chiu chhiⁿ-chin mn̄g sió-thâng , kóng , “ Lí che ōe tùi tah-lo̍h lâi?” Sió-thâng chiū ìn kóng, “ Góan chit ê sè-kài í-gōa , m̄ chai iáu ū pa̍t ê sè-kài á bô . ”
Súi-koe in-ūi sió-thâng chheng chúi-n̍i̍h chòe sè-kài cha̍p-hūn ê kî-koài , chiū léng-chhiò kā i kóng , “ Che put-kò sī sió-khóa ū chúi-thâm , m̄ thang kóng sī sè-kài . ”
Sió-thâng un-jiû koh kóng , “ Góan chi̍t-sì-lâng tī chúi-n̍i̍h , chiàu góan teh khòaⁿ chit ê thâm chiū-sī tōa ê sè-kài lah . ”
Súi-koe kóng , “ Gōa-bīn ia̍h ū ta-tōe , ia̍h ū khong-khì , ia̍h ū ta̍k chéng ê oa̍h-mi̍h , chōe-chōe êng-kng . ”
Sió-thâng iô thâu bōe hiáu-tit ; tī āu-bīn ê súi-koe kā i kóng , “ Siat-sú lí beh khì khòaⁿ iā thang lâi-khì , lí chē tiàm góa keng-thâu-téng , góa chiū chhōa lí lâi-khì khòaⁿ . ”
Sió-thâng khin-khoài , sô tī súi-koe ê ka-chiah-sim chē kàu chū-chāi . Súi-koe tùi chúi-n̍i̍h chiām-chiām thiàu chiūⁿ koâiⁿ , tùi lô͘-tek-á lāi cháu kàu hōaⁿ-piⁿ , tú-tú teh-beh lî chúi súi-koe kah sió-thâng tio̍h hōaⁿ khì tiâu , sòe-jī chi̍t-ē thiàu , chiū kàu ta-tōe ê hōaⁿ , kā i kóng , “ Kàu lah , kàu lah . ” Oa̍t thâu chi̍t-ē khòaⁿ , chhē bô sió-thâng , in-ūi sió-thâng chi̍t-ē lî chúi , thâu hîn ba̍k àm , liâm-piⁿ lóng m̄ chai lâng , hut-jiân poa̍h-lo̍h chúi-n̍i̍h chha-put-to kàu sí . Āu-lâi cheng-sîn thó͘-khùi kóng , “ Góa khó͘ ah ! chi̍t-ē chhut chúi-gōa ê sè-kài chiū teh-beh sí ; góa chhò-gō͘ thiaⁿ súi-koe ê ōe hiám-hiám pàng-sak sìⁿ-miā , in-ūi siūⁿ-tio̍h súi-koe bô iáⁿ chhut chúi , put-kò sī phiàn góa khì siū khó͘ , chòe i cháu-khì . ”
Sió-thâng iân-lō͘ chhē chia̍h tú-tio̍h hia-ê thâng-phōaⁿ chiū chiong lóng-chóng ê sū-chêng siông-sè kā i kóng .
Hia ê thâng-phōaⁿ mn̄g sió-thâng kóng , “ Lí khòaⁿ súi-koe tah-lo̍h khì ? ”
Sió-thâng phah-sǹg chúi-gōa bô pa̍t ê sè-kài , chiū kóng , “ Góa siūⁿ súi-koe tāi-khài iáu tī chú-tiong . ” Kàu bîn-á-ji̍t súi-koe koh thiàu ji̍p chúi . tú hó lî sió-thâng bô lōa-hn̄g , sió-thâng khòaⁿ-kìⁿ chiū tōa kiaⁿ , kóng , “ Lí iū lâi lah , lí cha-hng phiàn góa , hāi góa hiám sí , tàu-tí lí bô chhut chúi-gōa . ”
Súi-koe kóng , “ Góa láu-si̍t kā lí kóng , cha-hng góa it-tēng ū chhut-khì , góa tī hōaⁿ-piⁿ thèng-hāu lí chin kú , in-ūi góa bô khòaⁿ-kìⁿ lí , tī lô͘-tek-á-n̍i̍h thiàu lâi thiàu khì teh chhē ; chhē kàu āu-lâi khòaⁿ-kìⁿ chi̍t hāng kî sū , góa kā lí kóng , siūⁿ lí nā thiaⁿ-kìⁿ ia̍h sī lia̍h chòe kî-koài . ”
Sió-thâng gông-ngia̍h mn̄g , “ Khòaⁿ sím-mi̍h sū . ” Súi-koe kóng , “ Góa teh chhē lí ê sî tī chúi téng lô͘-tek-á ê tiong-ng , khòaⁿ-kìⁿ chi̍t ê kap lí siâng lūi ê sió-thâng tī kūn lô͘-tek-á ê piⁿ cháu chhut lâi , tú-á teh lî chúi hut-jiân ka-chiah-chit li̍h8 chòe nn̄g pêng , tùi khak-lāi cháu-chhut chi̍t ê hó-khòaⁿ ê oa̍h-mi̍h , tia̍p-á-kú chiū ōe pe , i ê khóan-sit êng-kng chhàn-lān , tī ji̍t-thâu tiong-ng chiò kng chin-chiàⁿ sī súi hō͘ lâng ài khòaⁿ . Chit ê mi̍h tī chúi téng-bīn miâ chòe chhân-iⁿ , góa khí-thâu iā lia̍h chòe kî-koài , chù-ba̍k siông-sè khòaⁿ , khòaⁿ i ū sì si̍t put-chí oa̍h-tāng , tī chúi-bīn sì-kòe teh pe teh bú , góa hut-jiân siūⁿ tio̍h lí , tiâu-tî lo̍h chúi lâi kā lí pò hó siau-sit , khòaⁿ-khí-lâi lí kàu lō͘-bé hit tia̍p , sî nā kàu iā tek-khak sī chhin-chhiūⁿ án-ni beh khì chúi-gōa ê sè-kài . ”
Sió-thâng thiaⁿ-kìⁿ tōa kî-koài . Súi-koe kóng , “ Si̍t-chāi chin kî . ” Chóng-sī sió-thâng iā ū gî sim , koh-chài mn̄g súi-koe kóng , “ Che sū sī chin á bô ? ” Súi-koe ìn kóng , “ Chin khó-sioh lí khí gî sim kap góa bô kan-sia̍p , put-kò lí nā sìn chiū sīn an-ùi , nā m̄ sìn chiū sit-bāng . ”
Āu-lâi bô jōa-kú sió-thâng tú-tio̍h phòa-pīⁿ , seng-khu ià-lán chi-chhî bōe tiâu, tī chúi-lāi bōe thong- khì , giám-jiân chiū tùi lô͘-tek kun ê piⁿ cháu chiūⁿ chúi khì ; liâm-piⁿ hoan- thâu siūⁿ-tio̍h súi-koe ê ōe chai sī ò-biāu ê sū , sí-liáu beh piàn-khòaⁿ sī chin á sī ké . Hit sî hia-ê kok thâng-phōaⁿ lóng chiâu lâi khòaⁿ i , sió-thâng thê-khí súi-koe ê ōe chiū kóng , “ Góa taⁿ chin-chiàⁿ ū ǹg-bāng , só͘-í sim-lāi khòaⁿ-oa̍h an-jiân hóan-tńg m̄ kiaⁿ sí . ”
Thâng-phōaⁿ kóng , “ Nā-sī án-ni lí káⁿ sī beh chhut chúi lah , gōan lí chiàu súi-koe só͘ kóng ê ōe tò-tńg lâi kā gōan lí chiàu súi-koe só͘ kóng ê ōe tò-tńg lâi kā góan kóng . ” Chiū hit tia̍p sió-thâng khîⁿ tùi lô͘-tek kun sô chhut-lâi , chiah ê thâng-phōaⁿ tè-āu kun-sûi i , tāi-ke beh khòaⁿ sió-thâng àn-cháiⁿ-iūⁿ pìⁿ, bô phah-sǹg sió-thâng chi̍t-ē kàu chúi-bīn lî chúi chòe i khì .
Thâng-phōaⁿ chiū khòaⁿ bōe tio̍h , in-ūi chúi-lāi ê thâng bōe khòaⁿ chúi-gōa ê mi̍h . Tāi-ke siong-sim tò-khì , tâng-siaⁿ teh thó͘-khùi kóng , “ Sió-thâng m̄ chai tah-lo̍h khì , it-ti̍t ǹg-bāng i hôe lâi pò sìn chiah ōe bêng-pe̍k . ” Thèng-hāu chin kú lóng bô siau-sit , ū ê kóng , “ Sió-thâng sī bōe kì-tit ; ” ū ê kóng , “ Sió-thâng chin-chiàⁿ sī sí ; ū ê kóng , “ Sió-thâng bān-bān káⁿ ōe koh oa̍h tò-tńg lâi . ” kàu āu-lâi sî-hāu chi̍t-ē kàu , in chit ê chi̍t ê lóng siâng chi̍t-poaⁿ-iūⁿ tī lô͘-tek-á peh chiūⁿ chúi khì , chhin-chhiūⁿ súi-koe só͘ kóng ê ōe ; to̍k-to̍k iáu tī chúi tiong-ng ê thâng iû-gôan teh kóng , “ Lî-khui chúi-bīn put-kò sī sí ; ” ū ê kóng , “ Kàu bé bô sit-bāng , góan beh ǹg-bāng koh oa̍h . ” Ū ê teh léng-chhiò , ū ê kóng , “ Put-kò sī tāi-seng chiūⁿ chúi-bīn , khiok m̄ sī sí . ” Gī-lūn lōan-lōan bô pîⁿ .
Lūn-kàu sìn súi-koe tāi-seng lî chúi hit ê sió-thâng , hit sî tùi khak-lāi chhut lâi , cha̍p-hun ê tek-ì , chai-kioh chin-chiàⁿ ū êng-kng ê sè-kài , chiah sìn súi-koe ê ōe ū iáⁿ , m̄ sī phiàn lâng . Sî-sî khek-khek m̄ káⁿ bōe kì-tit chúi-lāi ê thâng-phōaⁿ , siông-siông siūⁿ beh pò in ê siau-si̍t , khó-sioh bōe ōe koh-chài ji̍p chúi , kan-ta pe-lâi pe-khì tiàm hōaⁿ-piⁿ thèng-hāu , bêng-bêng chai chúi-lāi ê thâng sî-chūn nā kàu tek-khak beh chhut chúi-n̍i̍h , kàu sî kó-jiân ta̍k ê lóng khí-lâi , tāi-ke tâng pe tâng kiâⁿ-iû cha̍p hun khòaⁿ-oa̍h .
Tha̍k-chheh lâng kóng kàu chit-n̍i̍h thó͘-khùi chi̍t siaⁿ , tùi ta-po͘-kiáⁿ kóng , “ Khó-sioh ah ! khó-sioh ah ! hiān-chāi chúi-lāi ê thâng bōe ōe chiâu chai chúi-bīn ê pêng-an khoài-lo̍k chhàn-lān êng-kng , chí ū ōe chiong súi-koe ê ōe sìn sim ǹg-bāng . Lán ê lâng iā sī án-ni , hiān-sî siūⁿ bōe chhut cháiⁿ-iūⁿ ê êng-kng . Lí ê tōa-chí put-kò chhin-chhiūⁿ sió-thâng tāi-seng khì pēng bô sit-lo̍h .
Sèng-keng Sat-bó͘-jí kì Hā-kòan 12 chiuⁿ 23 chat Tāi-pi̍t ông kóng , “ Taⁿ kiáⁿ í-keng sí , góa kìm-chia̍h siáⁿ-sū , kiám ōe hō͘ i ê lêng-hûn tò-tńg mah ? góa teh-beh kui kiáⁿ ê só͘-chāi , kiáⁿ bōe ōe koh chiū-kūn góa . ” Chiàu án-ni kóng , tāi-seng seng thian ê pēng m̄ sī sit-lo̍h sìⁿ-miā , lâng teh iu-chhiû ū sím-mi̍h lī-ek lah !

Ū chi̍t ê cha-bó͘ gín-ná miâ kiò Jîn-ài . Hit ê gín-ná poeh hè ; ū phòa-pīⁿ chin kú , bōe ōe khí-lâi . Ū chi̍t ji̍t i ê lāu-bú phâng thng beh lâi hō͘ i chia̍h .
Jîn-ài lóng bô oa̍t-thâu , chiū kóng , “ Góa m̄ ài chia̍h . ” I ê lāu-bú só͘ phâng ê thng chiū hē tī toh-téng , chin khòa-lū , chiū àⁿ-lo̍h-khì khòaⁿ i mn̄g kóng , “ Sòe kiáⁿ lí ū teh háu á bô ? Lí teh hôan-ló sím-mi̍h tāi-chì ? Tio̍h kā góa kóng . ”
Jîn-ài koh lâu ba̍k-sái , kóng , “ Góa thiaⁿ-kìⁿ bú-á kā Má-lī-a kóng , Taⁿ góa bōe hó lah , nā-sī góa chin kiaⁿ sí . ” I ê lāu-bú phō i ê thâu-khak kóng , “ M̄ bián kiaⁿ , i-seng chit tia̍p kóng ū khah hó , āu-lâi ōe chiām-chiām hó . ”
Jîn-ài thiaⁿ-kìⁿ lāu-bú só͘ kóng ê ōe , ut-chut ê bīn liâm-piⁿ pìⁿ chòe hoaⁿ-hí kng-kng ê bīn , chiū chia̍h lāu-bú só͘ phâng ê thng . Chia̍h liáu i ê lāu-bú kóng , “ Góa m̄ ài lí kiaⁿ hit ê sî ê tāi-chì kàu án-ni , taⁿ lí ōe hó , tio̍h lâi saⁿ-kap tâm-lūn chi̍t ê tāi-chì . ”
Jîn-ài chhoah chi̍t-ē , āu-lâi kóng , “ Sí chin-chiàⁿ hō͘ lâng thang kiaⁿ , sí-āu ū lêng-hûn , bô seng-khu , góa bōe jīn-tit ka-kī . ”
I ê lāu-bú kóng , “ Iâ-so͘ ōe jīn-ti̍t lí . ” Jîn-ài , chiū ìn kóng , “ Ū-iáⁿ , nā-sī góa m̄ chai hit ê só͘-chāi sī sím-mi̍h khóan-sit . Lâng tī hia chhin-chhiūⁿ sîn ; sîn sī hō͘ lâng thang kiaⁿ . ” I ê lāu-bú bî-bî chhiò kóng , “ Lán sui-bóng m̄ chai hit ê só͘-chāi sím-mi̍h khóan-sit , nā-sī tek-khak chai thiⁿ-téng sī hó só͘-chāi , in-ūi Sèng keng ū bêng-bêng kì-chài . Góa ài kā lí kóng , siat sú lí ê lāu-pē ū bóe sin chhù , lán teh-beh poaⁿ-khì . Nā-sī in-ūi i ài hō͘ lí kî-koài , i bô kóng chhù tī tah-lo̍h , iā bô kóng chhù ê lāi-bīn sī sím-mi̍h khóan . Nā-sī i kóng hit keng pí chit keng sī put-chí khah súi , lí ū ài-beh poaⁿ-khì hit keng sin chhù á m̄ ài ? ”
Jîn-ài ìn kóng , “ Tek-khak beh . ”
I ê lāu-bú kóng , “ Sí ê sî sī chhin-chhiūⁿ poaⁿ-khì sin chhù chi̍t-iūⁿ . Lán sí chiū-sī poaⁿ-khì Thiⁿ Pē ê chhù . ” Jîn-ài kóng , “ Taⁿ góa ōe hiáu-tit lah ! Lūn chit ê sí ê tāi-chì , taⁿ bô koh hō góa kiaⁿ kàu án-ni . ”

Chû-bó Khó͘-bó Góa ê sim-lō͘ le̍k-thêng
Tâi-pak Lâm-mn̂g Ki-tok Tiúⁿ-ló kàu-hōe Lâu Gio̍k-eng chí-bē chi kiàn-chèng
Lâu Gio̍k-eng chok
Koeh-lí Hù-bí Lô-má-jī chéng-lí kap hàn-e̍k

1 . Kám-siā Siōng-tè thiàⁿ chiah tōa ,
Siúⁿ-sù lāu-bó lâi siⁿ góa ,
Chhī góa chhiâⁿ góa ióng góa tōa ,
I tī sè-kan siuⁿ thoa-bôa .
Lóng sī ūi kiáⁿ bô tâ-ôa ,
I ê un-chêng chin chiàⁿ tōa ,
I tī sè-kan bô khùiⁿ-oa̍h ,
Taⁿ i soah liáu ê thoa-bôa
2 . I ê un-chêng khah kôan soaⁿ ,
Góa ê ba̍k-sái chhiūⁿ chhiùⁿ kōaⁿ ,
Taⁿ beh pò-tap bô ki-hōe ,
Chí-ū ēng sim siá būn-tôe .
Siàu-liām lāu-bó i chi̍t-ê ,
Taⁿ tī thian-têng ê chó͘-ke ,
Góa iā him-siān ê chó͘-ke ,
Ǹg-bāng bô kú ē kui ke .
3 . Khèng-chiok bú-chhin 5 ge̍h chhoe ,
Khòaⁿ-tio̍h pa̍t-lâng chhah âng-hoe ,
In sī hó-miā ê koan-hē ,
Sī góa pháiⁿ-miā ê būn-tôe .
Ū lâng chia̍h kah peh-cha̍p gōa ,
Iáu ū lāu-bó thang-hó chhōa ,
Hō͘ góa sim-koaⁿ lōan-chhau-chhau , 
Ām-kńg ná tīⁿ ná beh háu .

1 . Góa tī sè-kan siōng pháiⁿ-miā ,
Saⁿ nî kha-chhiú lóng chin thiàⁿ .
Kám-siā Siōng-tè kā góa thiàⁿ ,
Hō͘ góa kha-chhiú bô koh thiàⁿ .
( hô ) taⁿ tio̍h ūi Chú phah-piàⁿ ,
Taⁿ tio̍h ūi Chú phah-piàⁿ ,
Taⁿ tio̍h ūi Chú phah-piàⁿ ,
Taⁿ tio̍h ūi Chú lâi phah-piàⁿ .
2 . Thiàⁿ kah saⁿ-tǹg bōe gia̍h tī ,
Kám-siā Siōng-tè kā góa i ,
I-hó góa chhiú ōe gia̍h tī ,
Koh iā hō͘ góa ē siá-jī .
3 . Góa kha saⁿ nî chin kan-khó͘
Kám-siā Siōng-tè ê khòaⁿ-kò͘ ,
I-hó góa kha ōe kiâⁿ-lō͘ ,
Hō͘ góa ná kiâⁿ ná tōa pō͘ .
4 . Hō͘ góa só͘ kiâⁿ bô chhò-gō͘ ,
Kiû Chú chí-sī góa ê lō͘ ,
Chhōa góa thâu-chêng ê lō͘-tô͘ ,
Hō͘ góa kiâⁿ pîⁿ-tháⁿ ê lō͘ .
5 . Hō͘ góa sìn-gióng ná kian-kò͘ ,
Bô siū mô͘-kúi ê bê lō͘ ,
Ji̍t-ji̍t tòe Chú ê kha-pō͘ ,
Chú ē an-pâi kap pó-hō͘ .
6 . Kiám-chhái mô͘-kúi ji̍p chhù-lāi ,
Chān góa hó-ta̍ⁿ kap i thâi ,
Mô͘-kúi chhin-chhiuⁿ háu ê sai ,
Sî-siông siat-kè beh hām-hāi .
7 . Kiû Chú chō͘ góa ê kháu-châi ,
M̄ kiaⁿ mô͘-kúi lōa lī-hāi ,
Kiû lí kà-sī góa kî-tó ,
Hō͘ góa kî-tó ōe tit-chiâⁿ .
8 . Hō͘ góa sim-lêng ōe ióng-kiāⁿ ,
Ūi Chú chòe-kang lâi phah-piàⁿ ,
Góa só͘ ài chòe ê kang-tiâⁿ ,
Góa beh pò-tap Chú ê thiàⁿ .

Góa sī chi̍t ê chhiⁿ-mî lâng . Góa tī sì hè ê sî ba̍k-chiu chiū chhiⁿ-mî . Hit sî góa thî-khàu , âu-kiò , lī-khui liáu pe̍h-ji̍t , kng-bêng , hêng-hêng sek-sek , ū bû-kiông hi-bōng ê sè-kài , lâi chòe o͘-àm ê , “ mî-sì ê kok ” ê kok-bîn . Chit hāng sū sī hó ni , á sī pháiⁿ ni ? góa khiok m̄-chai . Góa chí chai mî-sì sī chiap-sòa teh , koh iā éng-éng beh tiāⁿ-tiāⁿ sī mî-sì , kàu góa-ê sèng-bēng choa̍t-bia̍t chiah soah . Nā-sī , góa beh chiù-chó͘ i mah ? Bô , tek-khak m̄ ! Chiông-chêng chhut-miâ ê chhiⁿ-mî tù-chok-ka hawks ( Hok-khek-su ) Sian-siⁿ tī i só͘ chòe ê chheh kiò-ehòe “ The hitteng the ” lāi-bīn kóng : “ Tiong-tàu ê thài-iông chiong sè-kài kap sè-kài ê it-chhè kî-īⁿ chí-sī góa ; M̄-kú mî-sì khiok sī chiong ú-tiū , bû-sò͘ ê chhiⁿ , bô chè-hān ê khong-kan , chôan seng-hoa̍t ê khoah-tōa kap kî-īⁿ chí-sī góa . Ji̍t-sî chí-sī hō͘ góa--ê , put-kò sī “ Lâng ê sè-kài ” . mî-sì chí-sī góa ê , khioksī “ Sîn ê ú-tiū ” . Mî-sî sui-bóng tòa kóa thòng-khó͘ hō͘ góa , mî-sì ū sî ia̍h tòa pi-chhám chhe-chhiat hō͘ góa ; m̄-kú mî-sì , góa ōe thiaⁿ-kìⁿ chin-chōe ê chhiⁿ saⁿ-kap teh chhiùⁿ-koa , tī mî-sì góa iū thang teh o̍h liàu-kái chū-jiân , tùi chū-jiân ê tiong-kan lâi hoat-kiàn chū-jiân ê sîn . ” 
bat kóng kè chit-khóan ê ōe . I sòe-hàn ê sî kù-khì chi̍t kha ; kàu 15 hè ê sî iū chhiⁿ-mî ; nā-sī āu-lâi i ū tù chin-chōe koan-hē tī tōng-bu̍t seng-hoa̍t ê tù-chok , kàu-bé chiâⁿ chòe Bí-kok chi̍t ê chū-jiân kho-ha̍k-ka . Hiān-chāi góa iā ōe án-ni kóng á-bōe ne ? Góa nā ōe kap siâng khóan , tòa tī tōa chhiū-nâ lāi an-sek koh súi ê chhù , ū chin-chōe ê ka-sio̍k ûi-lûi teh , he góa chiū kiám-chhái thang kóng tâng-iūⁿ ê ōe . M̄-kú , góa sui-bóng khat-bō͘ chū-jiân ê ka-kéng , góa khiok siông-siông tī ( Bo̍k-su-kho , Gô-kok ê kiaⁿ-siâⁿ ) , london ( Lûn-tun ) , ( Tang-kiaⁿ , Ji̍t-pún ê kiaⁿ-siâⁿ ) hiah-ní tōa to͘-chhī ê hôan-hoa tiong teh seng-hoa̍t . Tī hiah-ê tōa to͘-chhī hôan-hoa soan-jióng ê tiong-kan , mî-sì pēng bōe hō͘ góa thiaⁿ-kìⁿ chin-chōe chhiⁿ-sîn chhiùⁿ-koa ; mî-sì ia̍h bōe chí-tō góa lí-kái chū-jiân , koh tùi chū-jiân tiong lí-kái chū-jiân ê sîn . Mî chí-sī góa ê sī kúi kiāⁿ pa̍t hāng ê tāi-chì , chóng-sī góa hiān-kim m̄ kóng chiah-ê ; góa só͘ beh kóng ê , sī tī o̍h-tn̂g ê sî , in só͘ kà-sī góa hiah-ê ê sū .
Góa tī káu hè ê sî , in sàng góa kàu ê Bông-tông ha̍k-hāu lāi khì tha̍k-chheh . Hit keng o̍h-tn̂g hóng-hut ná kap sè-kài saⁿ keh tn̄g--ê ni̍h ! ha̍k-seng liân êng ê sî ia̍h m̄ chún chhut-khì gōa-bīn , sīm-chì Pē-bú ê chhù ia̍h m̄-chún in khì . Góan thong ji̍t hō͘ sian-siⁿ khàn-kóan , it-khek iā put-tek pàng-sang . 
Ū chi̍t pái sian-siⁿ kà góan , kóng tōe-kiû bīn-chek sī chin tōa-ê , só͘-í jîn-lūi sui-bóng chiah-ní chōe , iáu lóng ōe thang chhē chi̍t tè tōe , tī tōe-bīn-chiuⁿ seng-hoa̍t . Góa ê pêng-iú Lapin ( la̍p-pin ) , chi̍t ê 11 hè ê ta-po͘ gín-á , chiū mn̄g kóng , “ Nā beh sī tōe-kiû bīn-chek chin tōa , gún lān-pē cháiⁿ-iūⁿ kán liân chi̍t phí- à chhân ia̍h bōe tit-tio̍h , tio̍h khì cho͘ ( O-le̍k-hú pek-chiok ) ê chhân ? ” Tùi án-ni sian-siⁿ in-ūi Lapin só͘ mn̄g ê sī “ gōng-mn̄g ” chiū chiong i tōa-tōa chek-hoa̍t . In-ūi tī gún o̍h lāi , gún tùi sian-siⁿ sī chí chún mn̄g hit hō “ sek-mn̄g ” ê .
Thêng bô jōa-kú , sian-siⁿ mn̄g Lapin kóng , “ Lí tú-chiah só͘ mn̄g sī , lí taⁿ ka-kī ū bêng-pe̍k á-bô ? ” Khí-thâu Lapin iáu-bē bêng-pe̍k , sian-siⁿ chiū kiò i khiā teh , thèng-hāu i kàu bêng-pe̍k i só͘ mn̄g ê sī gōng-mn̄g chiah thang chē . Kè pòaⁿ tiám cheng , Lapin chiah sǹg ū bêng-pe̍k , só͘-í sian-siⁿ chiah sǹg kóng chùn i chē . lo̍h khò āu , góa mn̄g Lapin khòaⁿ i só͘ mn̄g ê gōng-chhù tî tá-lo̍h . I ìn kóng m̄-chai . Góa chiū koh mn̄g , “ Lì tú-chiah bô kóng lí í-keng bêng-pe̍k mah ? ” Lapin ìn kóng , “ Góa só͘ bêng-pe̍k ê sī : Ūi-tio̍h hoat-mn̄g lâi siū hoa̍t , lâi khiā , che chiàⁿ sī gû-chhún ê sū loh ! ” 
Sian-siⁿ koh kā gún kóng , jîn-lūi hun chin-chōe chéng-cho̍k , chhin-chhiūⁿ : pe̍h-chéng , n̂g-chéng , âng-chéng , o͘-chéng , téng-téng . Tē-it chìn-pō͘ , tē-it bûn-bêng ê sī pe̍h-chéng ; tē-it iá-bân ê sī o͘-chéng kap âng-chéng . Tùi án-ni Lapin koh khiā khí-lâi mn̄g kóng , “ Lán só͘-í chheng chòe tē-it chìn-pō͘ tē-it bûn-bêng ê chéng-cho̍k sī kan-ta ūi-tio̍h lán ū pe̍h ê phê-hu á m̄-sī ? ” Koh ū chi̍t ê pa̍t ê gín-á ia̍h khiā khí-lâi mn̄g kóng , “ Tī joa̍h-thiⁿ sî , ū chin-chōe lâng hō͘ ji̍t pha̍k kàu o͘-sô-sô , in kiám m̄-sī lóng piàn chòe iá-bân mah ? ” Sian-siⁿ kóng in n̄ng lâng ê mn̄g lóng sī gōng-mn̄g , chiū hoa̍t Lapin kap hit ê gín-á tio̍h khí-lâi khiā , kàu in bêng-pe̍k in ka-kī ê gōng chiah soah . 

Tī gún o̍h-tn̂g ê sin-piⁿ sī . ( Pek-lo̍k-hú . ) ê chhù . sī Gô-kok tē-it tōa ê tê-hio̍h kong-si ê keng-lí , hit keng kong-si sī choan tùi Tiong-kok chhái-pān tāi-chong ê tê-hio̍h--ê . Ū chi̍t pái Tiong-kok chhut-miâ gōe-kau-ka lí hông-chiong  , lâi kàu , chiū tī i-ê ke-lāi khóan-thāi i . lí hông-chiong thiaⁿ-kìⁿ gún ê o̍h-tn̂g sì kūn tī . ê chhù , i chiū siūⁿ beh lâi chham-koan . I chhēng Tiong-kok saⁿ , āu-bīn thoa chi̍t pha kè-á-bé lâi kàu gún o̍h-lāi . I hui-siông hô-khì , chún gún khì bong i-ê i-chiûⁿ kap kè-á . Gún in-ūi chai lí hông-chiong sī “ n̂g-chéng ” , só͘-í khiú i-ê chhiú , n̍i̍h kàu ân-ân , sòe-jī ke bong , siūⁿ beh chhē-chhut n̂g-chéng lâng kap pe̍h-chéng lâng ê chhiú ū sím-mi̍h bô saⁿ-tâng ê só͘-chāi . 
Koh kúi hun cheng , góa chiū mn̄g Sian-siⁿ kóng , “ Lí hông-chiong sī chiàⁿ n̂g-chéng ê mah ? ” Sian-siⁿ ìn kóng sī . Góa chiū koh mn̄g kóng , “ M̄-kú n̂g-chéng ê chhiú kap pe̍h-chéng ê chhín tàu-tí ū sím-mi̍h hun-piat , góa lóng chhē bōe chhut , he sī cháiⁿ-iūⁿ ne ! ” Lapin iā chham-chhap khí-lâi kóng : “ Lí hông-chiong nā beh sī sio̍k tī n̂g-chéng , i it-tēng tio̍h pí lán iá-bân tit chōe . M̄-kú chiàu góa khòaⁿ , i ná-chhin-chhiūⁿ tē-it bô iā pí lán ê Mi̍hain ( Bí-hái-in ) khah hô-īⁿ kóa ! “ ( Mi̍hain sī gún o̍h-tn̂g lāi hāu-e̍k , gún chin thòng-hūn chit-ê lâng . )
Gún tú-á teh tâm-hōa ê sî , kap lí hông-chiong tâng lâi ê hit ê hoan-e̍k-ôan , tùi i kóng kúi-nā kù ōe . lí hông-chiong chiū ha-ha chhiò . I chhut-khì liáu-āu , góa kap Lapin in-ūi tùi tī kùi-jîn sit-lé , chiū siū giâm-lē ê chek-hoa̍t . In m̄-chún gún chia̍h mi̍h , ti̍t kàu gún ū bêng-pe̍k gún ê sit-lé chiah soah . It-ti̍t kàu hit ē-hng , gún chiah bêng-pe̍k , chiah ū thang kap pa̍t ê gín-á chòe-tui chia̍h-pn̄g . Tī chia̍h ē-hng ê sî , góa kap Lapin sòe-siaⁿ teh thau-kóng : Góa í-keng ū bong kè lí hông-chiong ê chhiú lah , i-ê chhiú to ná pí lán hit ūi pe̍h-chéng hāu-tiúⁿ ê chhiú khah ku̍t-tia̍h iáu chōe leh . Lapin ia̍h sòe-siaⁿ kóng : Góa siuⁿ , lí hông-chiong m̄-nā pí lán ê Mi̍hain khah hô-siān , chiū pí lán ê pe̍h-chéng ê Sian-siⁿ mā chám-jiân khah bûn-bêng . Hit sî Sian-siⁿ ia̍h tī pn̄g-thiaⁿ chia̍h-pn̄g , chiū li̍p-khek bēng-lēng góa kap Lapin khiā khí-lâi , hoan-hù gún kóng , “ Kín-kín lâi chia , chiong lín só͘ teh kóng ê sòe-siaⁿ ōe , tng chèng-lâng ê bīn-chêng , láu-láu si̍t-si̍t kóng chhut-lâi ! ” Khó-sioh ah ! Gún hit sî , kóng pe̍h-chha̍t ê pún-léng o̍h iáu-bōe lâi , chhiong-chhiok ê tiong-kan mā to iā chòe bōe chhut , tùi án-ni chiū put-tek-put gī-gī chùn , chiong tú-chiah só͘ kóng ê ōe , it-gō͘ it-cha̍p lóng kóng-lóng chhut-lâi . Sian-siⁿ thiaⁿ liáu chū-jiân tōa siū-khì . I kiò gún tio̍h kūi tī léng peng-peng ê thô͘-kha ; koh kóng , nā m̄ sī kàu gún ôan-chôan bêng-pe̍k gún ê kè-sit ê sî , m̄-chún gún khiā khí-lâi . It-ti̍t kàu pòaⁿ-mî āu , liân pn̄g to bô chia̍h , gún chiah sǹg ū bêng-pe̍k gún ka-kī ê kè-sit . Gún chiong Tiong-kok lâng ê kî-hêng koài-chōng lóng kì-tit khì-lâi , chiah-ê to͘ sī Sian-siⁿ pêng-ji̍t só͘ kà gún--ê , gún taⁿ lóng the̍h lâi ka tī lí hông-chiong ê sin-chiūⁿ . Gún chiū khai-sí saⁿ-kap kóng , “ Lí hông-chiong tek-khak put-ki̍p lán Sian-siⁿ hiah bûn-bêng , put-ki̍p lán Sian-siⁿ hiah tì-hūi , in-ūi i chhēng chin kî-koài ê kûn , i thoa chi̍t pha chin hó-chhiò ê kè-á-bé ; tī i sòe-hàn ê sî , i chiū chiōng i-ê n̄ng kha pa̍k tī chin sòe ê chhâ-ôe lāi , pa̍k kàu ân-tok-tok , beh hō͘ i pìⁿ sòe-kha ” . 
Gún ê tâng pan iū jióng kóng : “ Bô lah , chí-ū Tiong-kok ê cha-bó͘ gín-á chiah ū ! ” Lapin lóng m̄ hâng in ê soat , chòe i koh kóng , “ He kiám m̄-sī chi̍t iūⁿ mah ? nā beh lí hông-chiong sī cha-bó͘ ê , i ia̍h bián-put-liáu tio̍h án-ni chòe . ” 
Kap gún tâng pan ê chi̍t ê lú ha̍k-seng chiū jióng kóng , “ Góa siuⁿ cha-bó͘ gín-ná bô-lūn siáⁿ-lâng to͘ m̄-gōan pa̍k kha lo͘h ; che lóng sī pē-bú kiông-kiông kā i pa̍k--ê . ” Lapin iáu m̄ ho̍k i , ìn kóng , “ Nā cha-bó͘ gín-ná ka-kī chòe pē-bú , in ia̍h sī beh jû-hoat phàu-chè . ” Tùi án-ni tāi-ke lóng chhiò khí-lâi , gún chiū sòa-chiap lâi sū-su̍t lí hông-chiong lá-bân ê chèng-kù . 
Sian-siⁿ siông-siông kā gún kóng : “ Tiong-kok lâng sī tang-hng ê Iû-thài lâng , lí hông-chiong tong-jiân ia̍h sī tang-hng ê Iû-thài lâng liáu . I chí-ū chai kè-bô͘ ka-kī ê lī-ek ; i thiàⁿ kim-chîⁿ pí sè-kái it-chhè ê mi̍h to khah-thiàⁿ ; i ūi-tio̍h chîⁿ liân siáⁿ-lâng siáⁿ-mi̍h to bōe thàng-thàng loh . . ” 
Tâm kàu chia , Lapin koh-khah chin-chin iú-bī . I kóng : “ Chiông-chêng Iû-thài lâng ūi-tio̍h saⁿ-cha̍p kho͘ gûn , chiong Ki-tok khì bōe ; hit ê tang-hng ê Iû-thài lâng lí hông-chiong ūi-tio̍h saⁿ-cha̍p ê tâng-lui , siat-sú nā bô lâng khéng chhut khah koâiⁿ ê kè-chîⁿ ê sî , ia̍h put-kiàn-tek bōe chiong Ki-tok khì bōe . ” Tùi án-ni tāi-ke iū tōa chhiò khí-lâi . Gún chū-jiân ná ū hèng-tì , chiū chiap lo̍h-khì kóng . ” lí hông-chiong ài tī tāi-têng kong-chiòng ê tiong-kan chip-hêng chhám-hêng , á-sī chhú-koat chōe-hōan ; i ū chin-chōe ê cha-bó͘-kiáⁿ ; i chí ū thià i-ê kiáⁿ , tùi tī i-ê cha-bó͘-kiáⁿ chiū khah sûi-piān . I-ê kiáⁿ chhut-sì ê sî siū lâng ê khèng-hō , to̍k-to̍k nā-sī siⁿ cha-bó͘-kiáⁿ i chiū m̄ kau-hìn ; i khiâ lâng kiâ-lō͘ ; i lim tê bô chham thn̂g ; i chá-khí-sî chia̍h O͘-niau , ji̍t-tàu tǹg chia̍h káu kap thâng , ē-hng tǹg sī chia̍h niáu-chhú kè bi̍t kè pek ê , i nā lia̍h tio̍h ka-cháu á sat-bú , chiū hē tī chhùi lāi pō͘ , beh hō͘ i sí . . ” 
“ Hó-lah ! hó-lah ! ” sian-siⁿ in chiū án-ni kóng . Chit sî ū kúi ê tú-á teh lim thng , lóng bū-bū chhut--lâi . Tùi án-ni sian-siⁿ chiū sià-bián góan , chún gún khì chia̍h ē-hng . Pn̄g-thiaⁿ lāi ê tāi-chiòng lóng tōa-chhiò tōa-lo̍k , chí-ū gún būn-būn chē teh , ba̍k-sái teh lâu , ti̍h tī gún ê chhài-thng , chit-ê thng gún liân chhì to bô siūⁿ beh chhì . 
“ Hiān-chāi í-keng sià-bián lín lah , lín ūi siáⁿ-sū iáu teh khàu ? ” Sian-siⁿ án-ni lâi mn̄g gún kúi nā pái , gún khiok liân chi̍t kù ia̍h bô ìn . Sian-siⁿ khòaⁿ gún liân chi̍t-tiám-á ia̍h bô chia̍h , chiū cháu lâi mn̄g góa kóng , “ Lín ū siáⁿ-sū ? Cháiⁿ-iūⁿ ti̍t teh khàu , m̄ chia̍h kóa mi̍h ? ” Lapin ìn kóng , “ Gún hiān-kim ka-kī chek-hoa̍t , ka-kī siūⁿ m̄-chia̍h , in-ūi gún tùi tī hit ê n̂g-chéng ê lí hông-chiong si̍t-chāi thài ok-to̍k , thài iá-bân . ” Sian-siⁿ thiaⁿ liáu chi̍t kù ia̍h bô kóng . 
Hit àm , gún tī bāng-tiong koh khòaⁿ-kìⁿ hit ê lí hông-chiong , i hâ kî-koài ê kûn , thoa chi̍t pha hó-chhiò ê kè-á-bé , to̍k-to̍k i sī chin-chiàⁿ hô-siān , i-ê chhiú sī chin-chiàⁿ ku̍t-tia̍h . 

Sian-siⁿ kà gún kóng , “ Kìⁿ-nā kok-ka lóng tio̍h ū Jîn-kun lâi kóan-lí i ; kok-ka nā bô Jîn-kun á-sī kóan-lí ê lâng , chiū beh chhin-chhiūⁿ o̍h-lāi bô kam-o̍h , koat-tòan bōe tit chìn-pō͘ . ” Gún thiaⁿ liáu hiám-á chhiò chhut-lâi ; in-ūi gún tī o̍h-tn̂g lāi tē-it khoài-lo̍k ê sî chiū-sī kam-o̍h sian-siⁿ phòa-pīⁿ ê sî . Tī hit sî gún thang chū-iû chhú-lo̍k , kìⁿ-nā ū chhù-bī ê , bô-lūn siáⁿ-mi̍h gún to thang chhit-thô , bô-lūn siáⁿ ōe gún to thang saⁿ-kap kóng . Sian-siⁿ khòaⁿ-kìⁿ gún thiaⁿ i teh kóng ê sî , ta̍k ê beh chhiò á m̄-chiâⁿ chhiò , chiū siū-khì kóng , “ Góa kóng ê , lóng bô siáⁿ hó chhiò , lín teh chhiò mi̍h-tāi ? Tī chit hō bô siáⁿ-thang chhiò ê sū lâi chhiò , thang kàu-gia̍h chèng-bêng lín ê gû-gōng . ” Gún chek-sî lóng chēng-chēng . 
Sian-siⁿ chiū sòa-chiap iū lo̍h-khì kóng . ” hiān-chāi kan-ta kú Gô-kok khí-lâi kóng , lán ū chi̍t ūi hông-tè , i thâu tì pó-kùi ê bián-liû , sin chhēng pó-kùi ê i-chiûⁿ , i chē tī pó-chō tiong , chhiú-ni̍h gia̍h chi̍t ki ge̍k-hut . . ” 
Lapin chìⁿ chhut-lâi mn̄g kóng , “ Nā hông-tè thâu-khak bô tì bián-lûi , sin-khu bô chhēng hông-tè saⁿ , chhiú-n̍i̍h bô gia̍h ge̍k-hut , lán ōe jīn tit i kóng sī hông-tè bōe ? ” Chit mn̄g iū sī “ gōng-mn̄g ” , Lapin iū tio̍h hoa̍t khí-lâi khiā . Lapin m̄-ho̍k , piān-lūn kóng , “ Sian-siⁿ , m̄-kú gún to sī chhiⁿ-mîⁿ ê , gún bōe khòaⁿ-kìⁿ hông-tè ê bián-liû , iā bōe khòaⁿ-kìⁿ hông-tè ê ge̍k-hut , gún beh thái ōe jīn-tit tá chi̍t ê sī hông-tè á m̄-sī ? ” Chit mn̄g iáu khah gōng , Lapin hoa̍t khiā sòa bōe soah tit , tio̍h khì hoa̍t teh kūi . 
Sian-siⁿ iū koh sòa-chiap kóng , “ Lán kok tû hông-tè í-gōa iáu ū kùi-cho̍k . lán tùi tī kùi-cho̍k eng-kai chun-kèng , eng-kai ho̍k-chiông , in-ūi in sī kùi-cho̍k kai-kip , lán put-kò sī pîn-chiān ê peh-sìⁿ nā- tiāⁿ . ” 
Chit chūn Lapin mā kūi teh , tī gún pan tiong , bô lâng thang khí lâi koh mn̄g , chí ū chi̍t ê tâng-pan ê cha-bó͘ gín-ná , hut-jiân siūⁿ khí chit hāng sū , chiū mn̄g kóng , “ ( Lân-kho-hú , sī gún o̍h-tn̂g lāi chi̍t ê kùi-cho̍k chhut-sin ê chhiⁿ-mîⁿ gín-á ) to iā sī tùi lâm-chiok mn̂g-tē chhut-sin , i iā tio̍h siū te̍k-pia̍t ê chun-kèng mah ? ” Chit mn̄g iū sī , i iā tio̍h hoa̍t khiā . 
Sian-siⁿ iū koh sòa-chiap kóng , “ Chhin-chhiūⁿ tī lán o̍h-tn̂g lāi , ū Lapin hit hō gín-á , siông-siông beh kap sian-siⁿ lām-sám lâi , kap sian-siⁿ chòe tùi-thâu , tī kok-ka iā ū chin-chōe pháiⁿ-lâng , sî-siông chhē ki-hōe khì kap chèng-hú hóan-tùi , hō͘ chèng-hú ûi-lân . Chit khóan ê pháiⁿ-lâng , sī kiò chòe ‘ siā-hōe-tóng , chèng-hú-tóng . . . lán tùi chit khóan ê lâng tio̍h sió-sim tî-hông , koh tio̍h tōa-tōa thòng-hūn iàm-chiān in chiah tio̍h . ” 
M̄-kú tī gún tiong-kan bô chi̍t lâng kiaⁿ Lapin , ia̍h bô chi̍t lâng thòng-hūn iàm-chiān Lapin--ê ; gún sī sòa lóng-chóng thiàⁿ Lapin , thiàⁿ i pí sím-mi̍h to khah thiàⁿ . Góa siūⁿ nā beh sī kok-ka ê pháiⁿ-lâng chhin-chhiūⁿ gún o̍h-lāi chi̍t khóan ê pháiⁿ-lâng chiah-ní hó , hé ! chiàu góa khòaⁿ lâi , chin bô thang kiaⁿ lo͘h . 
Chit khò chiūⁿ kè liáu , koh bô jōa-kú , ū chi̍t ê chhin-ông miâ ( A-le̍h-san-tāi-bì-chi , sī Gô kok hông-tè Nicholas I ê chek ) hut-jiân siūⁿ beh lâi chham-koan gún o̍h-lāi . Chit sî-chūn i sī teh chòe ê chóng-tok . ( Chóng-tok sī Gô-kok tē-it ū kôan ê tē-hong-koaⁿ , thong Gô-kok chí ū nn̄g-ê chóng-tok , chi̍t ê tiàm tī ( Pí-tek-kek-le̍k ) , chi̍t ê tòa tī , chiáng ū kun , bîn hêng-chèng ê tōa kôan . ) Tī chi̍t lé-pài chêng , sian-siⁿ in chiū khí-chhiú ū-pī it-chhè , chiong hāu-sià kap ha̍k- seng têng-sin pò͘-tì , teh su-hāu chit ūi kùi-kheh beh lâi . Koh in-ūi tî-hông Bô-chèng-hú-tóng á-sī kek-bēng-tóng ōe lâi chhì-kheh , só͘-í tī o̍h-lāi ê tiâⁿ , hoe-hn̂g , í-ki̍p sì-chiu-ûi ê koe-lō͘ , kéng-chhat , peng-tūi tiàm kàu beh móa .
Kàu hit chi̍t ji̍t , só͘-ū ê sū lóng thò-tòng , gún chí ū thèng-hāu cheng-siaⁿ chi̍t-ē tân , chiū-beh chi̍t-chôe pâi-tūi khì ngiâ-chi̍h . To̍k-to̍k lī-khui iok-tiāⁿ ê sî iáu cha̍p hun cheng , gún hut-jiân thiaⁿ-kìⁿ cheng-siaⁿ tōa tân . Góa phah-sǹg che káⁿ sī phah cheng ê lâng teh-beh kap i tōa pa-kiat , só͘-í pēng bô kóaⁿ-kín , ûn-ûn-á sī , iân-chhiân chha-put-to cha̍p hun chiah lī-khui góa ê pâng-keng beh khì thiaⁿ . Góa tú-á teh kiâⁿ ê sî hut-jiân ū chi̍t ê m̄ saⁿ-bat ê lâng kā góa ûi-teh , mn̄g kóng , lí beh khì tá-lo̍h ? ” 
Góa ìn kóng , “ Góa beh kàu tōa-thiaⁿ khì ngiâ-chi̍h hông-tè chek . ” 
I chiū koh mn̄g chia̍h pá á-bē ? Góa kā i kóng góa chia̍h lah . I iū mn̄g ji̍t-tàu-tǹg hé-si̍t hó m̄-hó ? Góa chiū kóng , 
“ Nā ji̍t-tàu-tǹg m̄-hó , lí kiám sī beh chhòng kóa khah hó ê hō͘ gún chia̍h ? ” 
Hit-ê m̄ saⁿ-bat ê lâng kóng , “ Chū-jiân , he ū siáⁿ m̄-thang ! ” 
Góa kóng , “ Án-ni , chhiáⁿ lí múi ji̍t hō͘ gún chi̍t tǹg ji̍t-tàu-tǹg kap ē-hng-tǹg , in-ūi gún ji̍t-tàu , ē-hng chí nn̄g tǹg ê hé-si̍t lóng chin m̄-hó . ” 
Hit ê m̄-saⁿ-bat ê lâng chhiò kóng , “ Lí sui-bóng bōe khòaⁿ-kìⁿ , iáu-kú lí ū thiàⁿ pa̍t-lâng bô ? ” 
Góa kóng “ He sī chū-jiân , góa bē-bat khòaⁿ-kìⁿ góa ê pêng-iú , iáu-kú góa chin thiàⁿ in . ” 
“ Lí ū thiàⁿ góa bô ? ” hit ê lâng mn̄g kóng . 
Góa ìn i kóng , “ Góa m̄-bat lí , chiū nā bat lí góa iā m̄ thiàⁿ lí . Hiān-kim góa bô êng thang kap lí ke kóng lân-san ōe , in-ūi hông-tè chek bô kú beh lâi lah . ” 
Góa kóng liáu , chiū kóaⁿ-kín cháu kàu tōa-thiaⁿ . Āu-lâi ū lâng kā góa kóng , tng góa kap hit ê lâng kóng-ōe ê sî , sian-siⁿ ê bīn chi̍t chūn chhiⁿ , chi̍t-chūn âng , chi̍t-chūn o͘ , kiaⁿ kàu chha-put-to bōe tín-tāng . Gôan-lâi kap góa kóng-ōe ê hit ê m̄ saⁿ-bat ê lâng , to chiū-sī chhin-ông pún-sin ; tng i teh kap góa kóng-ōe ê sî , i iô-chhiú , chó͘-chí kî-û ê lâng , m̄-chún chhap chhùi , só͘-í góa kéng-jiân sòa m̄-chai . Kàu chhin-ông khì liáu , góa chiū siū koaiⁿ tī chi̍t keng te̍k-pia̍t ê pâng . In gī-lūn beh kóaⁿ góa chhut o̍h . 
Sian-siⁿ giâm-giâm chek-pī góa kóng , “ Lí hó tōa-táⁿ káⁿ tī chhin-ông ê bīn-chêng kóng hit hō bô-lé ê ōe ? ” Góa kóng , “ Góa to bô phah-sǹg i sī chhin-ông . ” Sian-siⁿ kóng , “ Hâⁿ ? lí bô phah-sǹg ? I chhēng chun-kùi ê i-ho̍k , kòa hoa-lē ê hui-chiong , che sī Gô-kok bô tē-jī lâng ū--ê ; chiū kóng lí bô khòaⁿ-kìⁿ , i hiah-n̍i̍h chun-kùi , hiah-n̍i̍h chong-giâm lí mā tio̍h phīⁿ chhut-lâi chiah tio̍h . I sin-piⁿ khiā nn̄g ê Chekesa ( chiat-khek-sa , sī Ko-ka-sek tōe-hng ê chi̍t chióng bîn-cho̍k , chhut-miâ chīn-tiong kap ióng-kám , Gô-kok hông-kiong kù-jîn chin-chōe chio chit hō lâng chòe in ê hō͘-peng ) . I sin-āu ū chin-chōe ê chiòng-léng hù-koaⁿ ûi-lûi teh , chiū kóng lí bô khòaⁿ-kìⁿ , lí phīⁿ mā tio̍h khì phīⁿ-chhut-lâi . ” 
Góa kóng , “ Hé bōe ! hé bōe ! Góa chiàⁿ-si̍t phīⁿ bōe chhut-lâi . Góa chí-ū lia̍h hit ê lâng chòe chi̍t ê phài lâi lán o̍h-lāi khiā-pan ê kéng-chhat . In-ūi i sī hiah-ní léng-khok bô chêng . ” 
Nā-sī kàu-bé sian-siⁿ sià-bián góa , in-ūi góa koh bô jōa-kú chiū bêng-pe̍k góa ka-kī sī chōe-tāi ok-ke̍k ; Chí-ū góa ê pêng-iú Lapin kóng , chiū nā hit ê chhin-ông thâu tì pó-kùi ê bián-liû , chhiú gia̍h ge̍k-hut , chêng-bīn pâi móa ( Pí-tek pó ) ê kìm-ōe-kun , mā bô lâng ōe siūⁿ i kóng sī chi̍t ê chhin-ông , put-kò sī lia̍h i chòe chi̍t ê hiong-hán bô lé ê peng-teng nā-tiāⁿ . 

Téng-bīn góa í-keng kóng , gún ê o̍h-tn̂g sī ná kap chôan sè-kài keh tn̄g--ê . Chóng-sī chiàu lē , múi nn̄g lé-pài chi̍t pái , sian-siⁿ kap hāu-e̍k chhōa gún kàu gōa-bīn kong-li̍p ê sóe seng-khu keng khì sóe sin-khu . Bat chi̍t pái , gún khì ê sî , tī lō͘-ni̍h , góa kap Lapin kiâⁿ khah bān , chiū-lâu tī lō͘-bé , kap in kui-tūi lī-khui ū jī saⁿ cha̍p chhioh . Hāu-e̍k ch-ū kò͘ khòaⁿ chêng-bīn hí kúi ê , m̄-chai pàng gún tī āu-bīn . Góa kap Lapin tú-á tùi koe-téng kiâⁿ kè-khì ê sî-chūn , hut-jiân ū chi̍t ê lâng mn̄g góan kóng , “ Koai gín-á , lín chai in beh chhōa lín khì tó khì mah ? ” Góan chiū thêng kha , liú bō , tùi hit ê m̄ saⁿ-bat ê lâng kiong-kiong kèng-kèng kiâⁿ chi̍t ê lé , un-sûn ìn i kóng , “ Sian-siⁿ , gún chai , gún sian-siⁿ sī beh chhōa gún khì sóe seng-khu keng . ” 
Hit ê m̄ saⁿ-bat ê lâng khi̍h8-khi̍h8 chhió kóng , “ Beh khì mi̍h tāi ? Sóe sin-khu ne ? ” Gún ìn kóng , “ Sī , sian-siⁿ , gún beh khì sóe chē sin-khu . Sian-siⁿ kóng , seng-khu nā kè nn̄g lé-pài , chiū bô chheng-khì , tio̍h khì sóe . ”
Hit lâng chiū koh mn̄g kóng , “ Lín sian-siⁿ ū kā lín kóng lín ê cheng-sîn nā kè liáu kúi lé-pài chiū bô chheng-khì bô ? ” Gún kóng , “ Che , sian-siⁿ iáu-bē kà gún . ” I khi̍h8-khi̍h8 chhiò chiū koh mn̄g kóng , “ Lâng sī chin khoài bak lâ-sâm , chi̍t hun cheng chiū lâ-sâm ò͘ , lín chai á m̄- chai ? ” Gún ìn kóng , “ Ū-iáⁿ to tio̍h , tī o͘-im-thiⁿ lo̍h-hō͘-thiⁿ ê sî , gún su-hā cháu kàu hoe-hn̂g lāi liâm-piⁿ mā bak tio̍h lâ-sâm lah ; gún gia̍h chē chhiú , kiâⁿ chi̍t pō͘ , mā lóng bak tio̍h thô͘-bê , m̄-kú chhin-chhiūⁿ chit hō ê sî , sian-siⁿ to bô chhōa gún khì sóe sin-khu keng , put-kò hêng-hoa̍t gún , chek-pī gún nā-tiāⁿ . ”
Hit ê m̄ saⁿ-bat ê lâng thiaⁿ-kìⁿ chit kù ōe , chiū kóng , “ Hiān-chāi , tò-chhù to sī o͘-im lo̍h-hō͘ thiⁿ , lán chí-ū gia̍h chē chhiú , kiâⁿ chi̍t pō͘ , liâm-piⁿ mā phah lâ-sâm lah . M̄-kú lán ê sian-siⁿ to bô chhōa lán khì sóe seng-khu , chí-ū hêng-hoa̍t lán , chek-pī lán nā-tiāⁿ . ” 
Chit-tia̍p sī poeh ge̍h bé , thiⁿ-khì chin chheng-chhái , iū chin ta-lī , tāi-iok í-keng saⁿ lé-pài bô lo̍h-hō͘ lah , só͘-í hit ê lâng só͘ kóng ê ōe , gún thiaⁿ liáu lóng bōe bêng . Chit sî í-keng ū chin-chōe lâng ûi-lûi lâi , in khòaⁿ-kìⁿ gún ū giâu-gî ê bīn-sek , chhùi-á pòaⁿ-khui pòaⁿ-ha̍p teh siūⁿ beh kóng , lóng chhiò kàu beh oai-io . Tâng sî ū chi̍t ê sian-siⁿ kap chi̍t ê hāu-e̍k , hiông-kài-kài cháu lâi , kàu gún ê sin-piⁿ , tùi gún ê chhùi-phóe tōa la̍t siàn kúi nā ē , tōa sīn-khì kóng , “ Lín chit lō , tio̍h chiàⁿ-si̍t kā lín tōa hêng-hoa̍t cheh chiah tio̍h ! Kúi pái kā lín kóng m̄-thang kap hiah-ê khit-chia̍h kóng-ōe ! lín taⁿ sòa tòa chí tōa-koe téng chhut-chhiú ! lâi , lâi , lín siáⁿ-sū liù bō tòa chí chiah kiaⁿ-lâng , chiah lap-sap ê chhàu lâng ê bīn-chêng ? Chhé ! lín chit hō put-khó kiù-io̍k ê á kúi ! ” I ná kóng ná kap hāu-e̍k tùi gún ê hī-á ti̍t chîⁿ , chîⁿ gún kàu hiah-ê kui tūi ê ha̍k-seng hit ūi . 
Kàu sóe seng-khu keng , sian-siⁿ thoa gún kàu lēng-gōa chi̍t keng pâng , i chhiú n̍i̍h gia̍h chi̍t ki chhioh , kóng i beh tōa-tōa kà-sī gún chi̍t khùn , in-ūi gún phah-pháiⁿ o̍h-tn̂g ê miâ-siaⁿ . I kóng , “ ê peh-sìⁿ nā thiaⁿ-kìⁿ chun-kùi ê Bông-tông ha̍k-hāu ê ha̍k-seng kap koe téng ê khit-chia̍h kóng-ōe , in m̄-chai beh kóng siáⁿ ōe leh ? ” In nā siūⁿ khí o̍h-tn̂g ê kàu-ôan kap chiah-ê khit-chia̍h , m̄-chai beh cháiⁿ-iūⁿ ? Góa it-seng thàu-tóe m̄-bat kap chiah-ê khit-chia̍h kau-chhap tio̍h , in chńg-kah hui-siông tn̂g , hui-siông lâu-siông , in chhēng chit niá iū o͘ , iū chhàu ê phòa-pò͘ , thâu mn̂g ki-bú kî-kiû , tùi téng kàu ē , móa sin to sī sat-bú , siⁿ kàu o͘-khâm-khâm , bōe kóng tit i-ê chōe . . ” 
I chiong hit ki chhioh gia̍h kàu koâiⁿ-koâiⁿ-koâiⁿ , tùi gún ê ka-chiah-phiaⁿ chīn-a̍t ī lo̍h-khì . Tē-it ē sī góa , tē-jī ē tio̍h Lapin , tē-saⁿ ē iū sī góa . Góa hit sî bô chhēng saⁿ , hō͘ i phah liáu , m̄-káⁿ chhan , m̄-káⁿ kiò , put-kò chhùi-khí kun kā ân , kù i hut . Lapin chē hō͘ i phah , mā kiò kóng , “ Sian-siⁿ á , gún to m̄-chai gún kap i kóng ōe ê lâng sī chi̍t ê hiah-ní thang kiaⁿ ê khit-chia̍h lah ! “ 
Sian-siⁿ kóng ” hâⁿ ? Bô lí lia̍h i sī chī chūi ? ” Lapin sòe-á siaⁿ ìn kóng , “ Góa lia̍h-chòe i sī chhin ông . . ” Góa mā sūn-sòa chiap lo̍h-khì kóng , “ Gún phah-sǹg i sī heng-chêng tiàu hoa-lē ê hun-chiong , chit khóan ê hun-chiong tī Gô-kok tû i í-gōa bô lâng ōe ū ê . . ” 
Chi̍t chéng chin kî-koài âu-kiò ê siaⁿ , tùi sian-siⁿ ê nâ-âu tóe kiàng chhut-lâi . Gún thiaⁿ i chit hō siaⁿ , iā ná gî-būn , iā ná gông-ngia̍h , iā ná kiaⁿ-hiâⁿ . Chhioh tùi i-ê chhiú-ni̍h ka-la̍uh lo̍h lâi , tó tī thô͘-kha . Gún khòaⁿ chhut , tī chí chi̍t tiap-á-kú ê sî , sian-siⁿ hut-jiân-kan tī i-ê seng-hoa̍t ê thâu chi̍t pái , iā thang kóng sī bé chi̍t pái , khòaⁿ-kìⁿ o͘-àm ê “ Mî ê ko ” kap “ Mî ê Kok ” tiong ê chhin-ông . Chit ê chhin-ông tùi thâu-khak téng kàu kha-chhioh-tóe móa-móa to sī o͘-khâm-khâm ê sat-bú , to̍k-to̍k i-ê heng-chêng ū kùi hoa-lē ê hun-chiong . Chit hō hun-chiong , tī Gô kok tû-liáu i , sī bô lâng ū ê . 
Tùi sóe seng-khu keng chhut-lâi tò-lâi kàu o̍h-lāi , gún í-keng piān-piān teh thèng-hāu giâm-tāng ê chek-hoa̍t , nā-si sian-siⁿ to lóng bô koh kóng sím-mi̍h . Góa phah-sǹg che káⁿ sī in-ūi sian-siⁿ m̄-káⁿ chiong chit ê sū pò-kò hō͘ hāu-tiúⁿ chai ê iân-kò͘ . In-ūi kàu-ôan chiah-ní bô liû-sîn , pàng ha̍k-seng khì kap khit-chia̍h kóng ōe , nā hō͘ hāu-tiúⁿ chai , chóng bōe bián tit tio̍h hō͘ hāu-tiúⁿ phòng-teng . 
Hiān-chāi góa koh kóng kúi kú ōe lâi kiat-sok chit phiⁿ bûn . lán tùi chiah-ê khòaⁿ lâi , “ Mî ” só͘ kà lán ê sū , thâu chi̍t kiāⁿ chiū-sī , hoâi-gî , hoâi-gî tī it-chhè ê sū kap it-chhè ê lâng . I kà lán m̄-thang siong-sìn lán sian-siⁿ ê ōe ; i iā kà lán m̄-thang thiaⁿ-sìn it-chhè chiáng-kôan-ê ê hō-lēng . Sím-mi̍h sū góa to m̄ sìn , it-chhè chiáng-kôan ê góa to hoâi-gî . Góa tùi tī “ Sîn ê hó ” kap “ Mô͘ ê pháiⁿ ” iā pîⁿ-pîⁿ giâu-gî ; tùi tī it-chhè ê chèng-hú , kap sìn-khò chèng-hú ê it-chhè siā-hōe góa iā m̄-sìn . To̍k-to̍k pa̍t ê chiⁿ-mîⁿ lâng , “ Mî ” kà in chiong it-chhè lia̍h-chòe chin-lí , kà in ta̍k ê ka-kī siú pún-hūn . Tī góa ê pêng-iú ê tiong-kan , ū tōa-pòaⁿ ê lâng , in lóng thiaⁿ sian-siⁿ ê ōe , lóng ho̍k-chiông chióng-kôan ê lâng ê bēng-lēng , bē-bat ū hoāi-gî ê sū . Chit lūi ê lâng , in tī siā-hōe ê tiong-kan , chá-chá chiū tit-tio̍h siong-tong ê ūi-tì . Ū ê chòe kàu-ôan , ū ê chòe ga̍k-su , ū ê chòe kang-lâng ; in lóng chhōa bó͘ siⁿ kiáⁿ , an-ún teh kè in ê hēng-hok ê seng-hoa̍t . Chí-ū góa , it bû só͘ tit , kàu taⁿ iáu sī tang sai lâm pak sì-kòe teh phiau-liû . Kàu kàu chia , m̄-sìn chia ; kàu kàu hia , m̄-sìn hia . Chī-chūi káⁿ kóng góa chiong-lâi kàu siū chiù-chó͘ ê ji̍t , bōe ōe khiā tī tōa koe ê àm-kak teh chòe “ Mî ê Kok ” ê chhin-ông ni ? Chī-chūi ōe kóng góa chiong-lâi bōe chhun-chhiú tùi kè-lō͘ ê lâng kiû-khit ni . . ? 
sī Gô kok chhut miâ ê si-jîn  kap tông-hōa ê chok-ka . I tī chûn nî tùi Ji̍t-pún lâi Tiong-kok , tòa tī Pak-kiaⁿ , kàu kin nî joa̍h-thiⁿ chiah khì . lâng chheng i chòe “ Ū gín-á ê sim ê Si-în ” . I só͘ teh tōa âu-kiò tī jîn-kan ê sī “ Bû só͘ put ài , nā-sī bōe tit só͘ ài ê pi-ai . ” Chit phiⁿ sī i ka-kī siá ê tōan , tī Tiong-kok ê sī ūi-tio̍h Siōng-hái Bîn-kok Ji̍t-pò lâi siá ê . Ô͘ Jú-chi sian-siⁿ thòe i hoan-e̍k chòe Tiong bûn , āu-lâi ló͘ Sìn Ss . phian-chi̍p i-ê chok-phín chòe chi̍t pún chheh , miâ kiò ” Ài-lô-sian-kho Tông hōa chi̍p ” ū ēng chit phiⁿ chòe thâu chi̍t phiⁿ . 
11 ge̍h 22 ji̍t , 1923 S . K . B .

Tek-kok chêng ū chi̍t ê hông-tè , chin ài saⁿ-thâi , it-seng siông-siông ti chiàn-tiûⁿ ni̍h , hán-tit ti liông-kiong ni̍h . I-ê tùi-te̍k tiāⁿ-tiāⁿ kap i tí-khia̍t , bô hō͘ i chi̍t-sî-á hioh-khùn . Chit-ê hō͘ i ûi-khùn liáu , pa̍t-ê chiū koh chhim-ji̍p i-ê kéng-kài . Só͘-í nî kè nî , bô-lūn tang-thiⁿ , bô-lūn joa̍h-thiⁿ , i tio̍h chòe-thâu chhōa i-ê kun-peng , kap in siū kôaⁿ , joa̍h , iau-gō , chhùi-ta ê kan-khó͘ . 
Ū chi̍t pái chit ê hông-tè chhut-peng ê sî , keng-kè i-ê kok-lāi ê chi̍t séng . Hia ū chi̍t-keng chin ū chîⁿ ê Siu-tō-īⁿ  , lāi-bīn ū chin chōe hê-siūⁿ . Tī hit-sî hông-tè hap Siu-tō-īⁿ siông-siông ū saⁿ-chiⁿ , in-ūi Siu-tō-īⁿ m̄-khéng la̍p-sè . Chiū-sī tùi án-ni , hông-tè kap hê-siūⁿ lóng bōe thang kiat-kau chòe hó ê pêng-iú . Taⁿ i tú-á chin ià-siān , piàn-sin lâu kōaⁿ , lóng sī thô͘-hún , khiâ-bé tùi chia kè ê sî-chūn , hut-jiân khòaⁿ-kìⁿ Siu-tō-īⁿ ê hong-tiōng , hong-tiōng sī hê-siūⁿ ê thâu-lâng , chē tiàm tī ìm-ńg ê só͘-chāi teh chhiu-chhìn . 
Taⁿ hông-tè siông-siông ū thiaⁿ-kìⁿ lâng kóng , chit ê hong-tiōng sī chi̍t-ê pûi koh pūn ê lâng ; i ê káng-kiù chia̍h sī pí káng-kiù tō-ha̍k khah chhim . Hông-tè siūⁿ liáu sim-lāi chin put-pêng : cháiⁿ-iūⁿ i tio̍h iau-gō koh chhùi-ta teh siū-khó͘ ; chiah-ê hê-siūⁿ khiok chòe in teh chok-lo̍k . I sim-lāi chiū kóng : “ Góa ū lí hoat . Góa tio̍h pān kóa tāi-chì hō͘ lí chòe . ” Án-ni i chiū ti̍t-ti̍t khiâ-bé ji̍p hoe-hn̂g lāi , ēng khòaⁿ-khin ê siaⁿ kā hong-tiōng chhéng-an . 
Hông-tiōng chi̍t-ē khòaⁿ-kì hông-tè ! chiū chin hó-lé kiok-kiong , chhiáⁿ i ji̍p khì hoe-h n̂g lāi chē . Hông-tè kā i to-siā kóng : “ Góa chí-ū kúi kù ōe beh kā lí kóng nā-tiāⁿ . Góa tú-á khòaⁿ-kìⁿ lí chē tiàm tī chhiū-ē , hō͘ góa siūⁿ kóng lí tek-khak chin oh kè-ji̍t . Phah-sǹg nā chhòng kóa kang hō͘ lí chòe , lí tek-khak ōe hoaⁿ-hí sêng-siū chiah tio̍h . Só͘-í góa ài hō͘ lí saⁿ ê mn̄g-tôe ; lí chhiat-chhiat tio̍h tap-hok góa . Thâu-chi̍t mn̄g : Góa chhēng lêng-pô͘ , tì kim bián-liû , chē tī góa ê chō-ūi ê sî , ū ta̍t jôa-chōe chîⁿ ? Tē-jī mn̄g : Góa beh se̍h tē-kiû tio̍h jōa-kú ? Tē-saⁿ mn̄g : Góa ê thâu-náu lāi ū sím-mi̍h chhò-gō͘ ê su-sióng ? Taⁿ tùi kin-á-ji̍t khí , góa hān lí saⁿ ge̍h ji̍t , lâi Kiaⁿ-siâⁿ tiâu-têng lāi tap-hok . Nā lí kàu hit-sî bōe-hiáu-tit ìn , chiū lí tio̍h khiâ lû-á , chhiú khan lû-á-bé , m̄-chún khan le̍k-soh , piàn iû kok-lāi sī-chiòng . Koh góa beh siat-li̍p chi̍t ê pí lí khah phok ê lâng chòe hong-tiōng . ” Kóng án-ni , hông-tè chiū léng-chhiò kap hong-tiōng saⁿ-sî , chòe i khì . 
Taⁿ chit ê hong-tiōng ê pêng-an ê seng-hoa̍t chiong-kūn beh chī lah ! I mî-ji̍t kan-ta teh siūⁿ chiah-ê būn-tôe , in-ūi i thiaⁿ-kìⁿ hông-tè ê siaⁿ-sè , chai kóng hông-tè m̄-sī kap i teh kún-chhiò M̄-kú jīm i cháiⁿ-iūⁿ siūⁿ , tàu-tí bōe-thang tit-tio̍h chí saⁿ ē mn̄g-tôe ê tap-hok , ji̍t kè ji̍t , lé-pài kè lé-pài , ge̍h kè ge̍h , iû-gôan bōe-ōe chhē-tio̍h kái-koat chiah-ê mn̄g-tôe ê hong-hoat . Mî-sî bōe khùn-tit ; ji̍t-sî bōe chia̍h : hông-tè kap i saⁿ ê khó-phàⁿ ê mn̄g-tôe put-sî khiā tī i ê bīn-thâu-chêng . Chhin-chhiūⁿ án-ni ut-chut iu-būn , lâng pìⁿ sán , bīn-sek pìⁿ chin pháiⁿ khòaⁿ , liān i-ê tē-it hó ê pêng-iú sòa bōe-jīn-tit i . 
Ū chi̍t ji̍t hong-tiōng chiū lī-khui i-ê chhù , khì chi̍t ê hn̄g-hn̄g ê chhiū-nâ , lâi kái i-ê kek-sim , siau i-ê iu-būn . Tī hia i tú-tio̍h Siu-tē īⁿ ê kò͘-iûⁿ-è , miâ chòe Hàn Piān-tek , teh kò͘-iûⁿ . Chit ê Hàn Piān-tek sī chi̍t ê pûi-pûi chho͘-chho͘ ê lâng , bīn put-sî tài chhiàu-iông , chin gâu kek khì-jîn , só͘-í Siu-tō-īⁿ ê hê-siūⁿ lóng chin chhin-ài ì . I sui-bóng m̄-bat ji̍p-o̍h , m̄-kú lâng chin lêng-khiàu . Khòaⁿ-kìⁿ hong-tiōng teh lâi , chiū hó-lé chhéng-an i kóng , “ Hong-tiōng hoat-su , gâu chá ah . lí kin-á-ji̍t bīn kán hiah chhiⁿ ? Chiah kú sī mî-sì bōe khùn-tit á m̄-sī ? ” 
hong-tiōng thó͘-khùi ìn kóng : “ Góa í-keng chin chōe mî bōe khùn-tit lah . Tùi hông-tè hō͘ góa saⁿ ê mn̄g-ôe , kiò góa tio̍h tap-hok , liáu-āu , góa to kan-ta bōe lim bōe chia̍h , bōe khùn-tit . ” 
Kò͘-iûⁿ-è mn̄g kóng : “ Hông-tè sī mn̄g lí sím-mi̍h ? ” 
Hoat-su koh thó͘-khùi kóng : “ Hāiⁿ-ah ! lán to bē-bat thiaⁿ-kìⁿ chiah-ê mn̄g-tôe . Thâu-chi̍t hāng , góa tio̍h kā i kóng , i chhēng lêng-pô͘ , tì kim bián-liû chē tī pó-chō ê sî , i si̍t-gia̍h ta̍t jōa-chōe chîⁿ . Tē-jī hāng , i ài chai beh se̍h tē-kiû tio̍h jōa-kú . Tē-saⁿ hāng , góa tio̍h ioh khòaⁿ i thâu-náu lāi ū sím-mi̍h chhò-gō͘ ê su-sióng . I kiò góa tio̍h tī saⁿ ge̍h-ji̍t ê lāi-bīn chèng-sek tap-hok chiah-ê mn̄g-tôe ; taⁿ koh cha̍p ji̍t chiū saⁿ ge̍h-ji̍t ê kî-hān kàu lah ! Siat-sú góa nā bōe-hiáu-tit kái-koat chiah-ê mn̄g-tôe , chiū i beh hō͘ góa khiâ lû-á piàn iû kok-lāi sī chiòng , koh beh kiò pa̍t-lâng lâi thòe góa chòe hong-tiōng . 
Hong-tiōng chiah-ê ōe kóng-liáu , kò͘-iûⁿ-ê , ha ! ha ! tōa chhió . Kóng : “ Iáu bô pa̍t hāng ? Kah sī án-ni , lí iā bián koh iu-chhiû lah . Góa pún-sin chiah ji̍p Kiaⁿ , tiâu-kìⁿ hông-tè lâi thòe lí ìn chiah-ê lân-tôe . Put-kò lí tio̍h chiong lí ê seng-saⁿ chioh góa , hō͘ góa kòa lí ê kim si̍p-jī-kè , án-ni hông-tè chiah ōe siūⁿ-kóng góa sī hong-tiōng . 
Hong-tiōng khí-thâu lóng m̄-sìn ; gông-ngia̍h mn̄g kóng : “ Thái-thó ū-iáⁿ ? lí iā bōe siá-jī , iā bōe tha̍k-chheh , lí kiám chiaⁿ-si̍t ōe thòe góa tap-hok chiah-ê ûi-lân ê mn̄g-tôe mah ? ” 
Chóng-sī Hàn Piān-tek chhiò-chhiò kóng : “ Ū-iáⁿ , góa khiok bōe siá , iā bōe tha̍k , m̄-kú góa tùi góa-ê lāu-bú ū o̍h chheh lāi só͘ bô--ê . lí nā khéng hō͘ góa khì kìⁿ hông-tè , góa pau-niá lí hông-tè tùi-tī góa ê tap-hok ōe chin móa-ì . ” 
Kàu-bé hong-tiōng chiū chún ì . Só͘-í tī chí-tēng ê ji̍t-chí , Hàn Piān-tek chiū ji̍p hông-kiong . Tī tiān lāi khòaⁿ-kìⁿ hông-tè chhēng i ê lêng-pô͘ tì kim bián-liû , chē tī i ê pó-chō ni̍h , sì-ûi lóng sī tāi-sîn kùi-lú teh sū-hāu ì . 
Hông-tè khòaⁿ-kìⁿ Hàn Piān-tek , lia̍h-chòe sī hong-tiōng , chiū mn̄g i kóng : “ Hong-tiōng hoat-su , taⁿ lí hiah-ê mn̄g-tôe sī ōe-hiáu ìn á bōe ? ” Hàn Piān-tek chin hó-lé kiok-kiong kóng : “ Pē-hā , ōe . ” hông-tè kóng : “ Nā-sī án-ni , taⁿ lí kā góa kóng góa sī ta̍t jōa-chōe chîⁿ ? ” 
Hàn Piān-tek ûn-sûn ìn-kóng : “ Pē-hā , Sèng-keng ū kóng , lán-ê Chú Iâ-so͘ Ki-tok sī ēng saⁿ-cha̍p-kho͘ gûn hō͘ lâng bōe khì--ê . Kì-jiân án-ni góa chí-ōe thang chhut lí jī-cha̍p-káu kho͘ ! ” 
Hông-tè tōa siaⁿ chhiò-kóng : “ Ū-iáⁿ to tio̍h ! lí chin gâu ìn . Góa chiaⁿ-si̍t m̄-bat siūⁿ kóng góa ta̍t hiah chió chiⁿ . Taⁿ tē-jī mn̄g : Góa khiâ-bé se̍h Tē-kiû tio̍h jōa kú ? ” 
Piān-tek kóng : “ Lí nā ōe thàu-chá bé-oaⁿ tàu hó , tâng-sî kap ji̍t-thâu pîⁿ-pîⁿ khí-sin , koh lí nā ōe tú-tú kap ji̍t-thâu kiâⁿ pîⁿ-pîⁿ kín , chiū góa káⁿ tùi góa ê kim si̍p-jī-kè li̍p-sè , tī jī-cha̍p-sì tiám-cheng ê lāi-bīn , lí tē-kiû tek-khak se̍h chi̍t piàn . 
Hông-tè kiò-kóng : “ Gōa ! chin-chiàⁿ . Góa chêng m̄-bat siūⁿ lí hiah gâu . Lí chit-ê tē-jī tap-hok chin tio̍h , góa iā chin móa-ì . M̄-kú taⁿ tē-saⁿ mn̄g : Góa ê thâu-khak lāi ū sím-mi̍h chhò-gō͘ ê su-sióng ? ” 
Piān-tek chiū chū-jû chū-jû kóng : “ Kah m̄-chai , lí lia̍h-chòe góa sī Siu-tō-īⁿ ê hong-tiōng lah ! ” 
Hông-tè kóng : “ Án-ni tio̍h ; che kiám bô-iáⁿ mah ? ” 
Piān-tek ìn kóng : “ Hông-siōng Pē-hā , khai-un ! lí só͘ siūⁿ--ê , chhò-gō͘ lah . Góa sī Hàn Piān-tek , chiū-sī Siu-tō-īⁿ ê kò͘-iûⁿ--ê . ” 
Thiaⁿ-kìⁿ chiah-ê ōe liáu-āu . tiâu-lāi chôan-thé tōa gông-ngia̍h ; hông-tè pún-sin tē-it gông-ngia̍h . Hông-tè tōa-siaⁿ kiò kóng : “ Piān-tek , lí ê thâu-náu chin-chiàⁿ hó , só͘-í góa beh li̍p lí chòe Siu-tō-īⁿ ê hong-tiōng . Chêng-jīm ê hong-tiōng hoa̍t i khiâ lû iû-koe sī-chiòng , chhiú khau lū-bé , m̄-chún i khan le̍k-soh . 
Kò͘-iûⁿ-è ìn kóng : “ Hông-tè ah . Góa chin kám-kek lí ê un-tián ; m̄-kú góa m̄-káⁿ tng . Góa to m̄-bat ji̍p o̍h , bōe siá , bōe tha̍k , bōe sǹg-siàu . ” 
Hông-tè kóng : “ Án-ni chin khó-sioh . Taⁿ lí ê tap-hok kì-jiân hō͘ góa chin hoaⁿ-hí , góa iā ài hō͘ lí hoaⁿ-hí cheh . Chòe lí láu-si̍t kóng , khòaⁿ lí ài ti̍h sím-mi̍h ? ” 
Piān-tek kóng : “ Hông-tè ah , lí kah nā-sī beh hō͘ góa hoaⁿ-hí , chiū lí tio̍h lâu gôa ê chú-lâng chòe hong-tiōng , m̄-thang kā i kóaⁿ khì . ” 
Hông-tè hoaⁿ-hí kóng : “ Góa taⁿ chai lah . lí ê lâng , thâu-náu hó , koh hó-sim . Góa tek-khak chiàu lí só͘ chhéng-kiû--ê chòe . lí ê chú-lâng thang iû-gôan tiàm Siu-tō-īⁿ chòe hong-tiōng . ” 
Kóng án-ni , hông-tè chiū sàng Piān-tek chin chōe pó-kùi ê lé-mi̍h , chiah hō͘ i khi . 

Góa gôan-che̍k sī San-im koāiⁿ Chîⁿ-sì ê cha-bó͘-kiáⁿ . Góa ê siⁿ-ji̍t kap nî-hè , m̄-nā pa̍t-lâng m̄-chai , chiū-sī góa pún-sin iā bōe-chai . Nā-sī góa tùi chhut-sì kàu tī gō͘-la̍k hè ê sî , sui-bóng bô tì-hūi , bô lêng-le̍k , m̄-kú thian-chin lān-bān , chin-súi koh chin-koai , si̍t-chāi kàu-gia̍h thang hō͘ lâng thiàⁿ . Tùi tī pē-bú chū-jiân sī thiàⁿ kán-ná chin-pó chi̍t-poaⁿ-iūⁿ ; tùi tī chhin-chiâⁿ pêng-iú kap chin-hn̄g ê lâng-kheh , bat lâi góan tau--ê , iā lóng o-ló kàu lóng bē-kò͘ tit . 
Kong-im chin khoài kè : bô jōa-kú góa í-keng poeh káu hè lah . Chit sî góa ê tì-hūi ū khah ke-thiⁿ , sin-khu iā khah ióng-kiāⁿ , chiū m̄-ài tiāⁿ-tiāⁿ tiàm-tī ke-lāi , ài-tit khì kàu tōa-siâⁿ tōa-koāiⁿ , lāu-jia̍t ê koe-chhī chhit-thô . Sim-lāi án-ni teh siūⁿ , m̄-kú bô hit ê ki-hōe . 
Ū chi̍t ji̍t , góan lāu-pē ê hó-iú Liān Cheng-gián  lâi góan tau . Chit ê Liān sian-siⁿ sī chi̍t ê khui-khòng ê lâng ; chòe lâng chin pún-sū , bô-lūn tē-lí á-sī khòng-ha̍k , lóng-chóng ōe-hiáu tit . Tùi án-ni lâng chiū kiò i chòe liān Khòng-su . Góa chi̍t-ē khòaⁿ-kìⁿ i lâi , sim-lāi chin hoaⁿ-hí , chiū cháu chìn-chêng kap i kiâⁿ-lé . Liān sian-siⁿ khòaⁿ-kìⁿ góa chin kó͘-chui , chiū kā góan lāu-pē kóng , beh chhōa góa khì sì-kòe chhit-thô . Góan lāu-pē iā hoaⁿ-hí èng-ún . Góa chiū kap Liān sian-siⁿ saⁿ-kap khì . Ti lō͘-ni̍h só͘ khòaⁿ-kìⁿ--ê , chhin-chhiūⁿ iûⁿ-lâu , tiān-chhia , bé-chhia , lâng-chhia , ta̍k-hāng to͘-ū . Bé-lō͘ sī chin khoah , chiūⁿ-lo̍h ê lâng lóng bô tn̄g . Koe-chhī ê lāu-jia̍t , kong-kéng ê hó khòaⁿ , si̍t-chāi ōe hō͘ lâng ê sim-sîn khoài-lo̍k , kàu m̄-chai thang tò-lâi . 
Āu-lâi góa koh-chài kap Liān sian-siⁿ khì chi̍t keng o̍h-tn̂g chham-koan . Hit lāi-bīn só͘ pâi-lia̍t--ê , ū tōa tiáⁿ , tōa chàu , tōa ki thi̍h-thûi , tōa tè thi̍h-pán , lóng-chóng sī góa í-chêng só͘ bē-bat khòaⁿ-kìⁿ--ê . Koh hiah-ê ha̍k-seng lóng sī góan tâng-cho̍k ê chí-bē , tùi án-ni góa chin ài tiàm hia kap in saⁿ-kap ji̍p chit keng o̍h-tn̂g . Liān sian-siⁿ iā ún-chún . Góa chiū ta̍k ji̍t tiàm tī o̍h-lāi siū thòan-liān kàu í-keng ōe chiâⁿ-chòe ū lō͘-ēng ê lâng , sian-siⁿ chiah ún-chún góa chhut o̍h-tn̂g . Lī-khui o̍h-tn̂g liáu-āu , góa chiū khì ta̍k só͘-chāi chhit-thô . Tùi chit-tia̍p bô chi̍t só͘-chāi bô góa ê kha-jiah ; bō chi̍t lâng m̄ bat góa ê miâ-jī . Góa ê nî-hè ná ke-thiⁿ , góa ê lêng-le̍k iā ná toa . 
Siat-sú lâng nā bô góa , chiū chhēng bōe sio , chia̍h bōe pá ; ki-khì-chhiúⁿ nā bô góa chiū ki-khì lóng tiāⁿ-tiāⁿ bōe tín-tāng ; hé-chhia hé-chûn nā bô góa , chiū chi̍t-pō͘ iā bōe kiâⁿ ; koh bû-lūn sím-mi̍h tāi-chì , nā-sī lī-khui góa , chiū nā hō͘ i ū saⁿ ê thâu-khak , la̍k ki chhiú , iā sī chòe bōe kàu . Góa ê lêng-le̍k , si̍t-chāi bōe thang ēng ōe lâi hêng-iông tit . 
Chóng-sī góa ê sèng-chêng sī kap lâng koh-iūⁿ . Nā-sī khòaⁿ-kìⁿ sòng-hiong lâng chiū kóaⁿ-kín ēng chhiú-kun ng phīⁿ-khang , tōa pō͘ ti̍t-ti̍t cháu , chin m̄-ài kap in sio-óa . Góa tē-it ài kap hiah-ê kun- hoa̍t koaⁿ-liâu , í-ki̍p hó-gia̍h-lâng ê kiáⁿ-jî chòe-tui . Kin-á-ji̍t saⁿ-kap khì Chîn-lô͘  , bîn-á-chài sio-chhōa khì Chhó͘-kok  , si̍t-chāi khoài-lo̍k kàu-ke̍k . M̄-kú in iā put-chí óa-khò góa . Góa nā chi̍t ji̍t lī-khui in , chiū in ê kôan-sè lóng-chóng bô khì . Só͘-í in siông-siông in-ūi góa lâi saⁿ-chiⁿ , tì-kàu saⁿ-thâi , sí-sit kúi-nā chheng-bān lâng . Chhin-chhiūⁿ téng nî ê Au-chiu tōa saⁿ-thâi , iā bô m̄-sī in-ūi saⁿ-chiⁿ góa chi̍t lâng ê iân-kò͘ . Koh chhin-chhiūⁿ Tiōng-kok ê lâm-Pak put-hô , ta̍k só͘-chāi ê thó͘-húi teh chhiúⁿ-kiap , tì-kàu peh-sìⁿ chin kan-khó͘ , iā bô m̄-sī in-ūi saⁿ-chiⁿ góa chi̍t lâng ê iân-kò͘ . Só͘-í sè-kan lâng siông-siông ai-òan góa , lóe-mē góa , kóng góa sī bān ok ê gôan-thâu . M̄-kú iā ū lâng put-chí chông-pài góa , o-ló góa , kóng góa sī bān-lêng ê pún-gôan . Che kiám m̄-sī chin kî-koài ê tāi-chì mah ? 
Taⁿ góa ài ēng kúi-nā kù ōe lâi piáu-bêng góa ê hó pháiⁿ . Chiàu góa phah-sǹg , lóng sī sè-kan lâng thiàⁿ góa khah iâⁿ-kè bān-hāng mi̍h ê iân-kò͘ , chiah ōe tì-kàu saⁿ-chiⁿ , saⁿ-thâi . Nā bô chiū góa iā bô sím-mi̍h lêng-le̍k thang pek in khì saⁿ-thâi , in-ūi Siōng-tè chhòng-chō góa iā sī kap chhòng-chō bān-hāng mi̍h chi̍t-poaⁿ-iūⁿ . lâng nā ōe-hiáu tit lī-iōng góa , chiū góa m̄-káⁿ ûi-ke̍h Siōng-tè ê bēng-lēng , hóan-tng lâi lī-iōng lâng . Tùi án-ni thang chai sī sò-kan lâng ka-kī ài chòe góa ê lô͘-châi lâi hō͘ góa chhe-ēng , m̄-sī góa ēng sím-mi̍h kôan-sè lâi pé-pa̍k sè-kan lâng . Sè-kan lâng thái-thó ū chek-chōe góa ê kà-ta̍t leh ! 

Tī chi̍t ê hiuⁿ-siā lāi , chit ke iáu-bē khùn . Chit ke sī chi̍t tùi ê hu-hū kap chi̍t ê sòe-sòe Hàn ê gín-á . 
Thiⁿ-khì chin léng . Chí kúi ê sòng-hiong lâng lóng kôaⁿ kàu khe̍h-khe̍h-tiō . lāu-bú chīn la̍t beh ēng kóa phòa-pò͘ khì kā i chi̍t ê thǹg kng-kng ê sòe-kiáⁿ kah . I án-ni chòe ǹg-bāng beh hō͘ i chit ê seng-khu chiām-chiām teh léng ê gín-á koh chiām-chiām sio . M̄-kú lóng bû-hāu . Chiah-ê phòa-pò͘ bô kàu-gia̍h thang kā i pau . Khó-lîn ê lāu-bú , choa̍t-bāng lah , i chí ū tio̍h ēng i-ê seng-khu chhek-óa àⁿ-lo̍h tī i-ê gín-á ê téng-bīn , ǹg-bāng i chit ê kiáⁿ bô hō͘ hong-chhe . 
Hit ê lāu-pē tī chit sî , khòaⁿ kàu sòa sîn khì , ba̍k-chiu chôan bô sîn-chhái . Hut-jiân chhin-chhiūⁿ chhíⁿ khí-lâi , chiū kóaⁿ-kín thǹg i teh chhēng ê hit niá phòa tn̂g-saⁿ , lâi kah tī i-ê gín-á ê téng-bīn . Iā i taⁿ sī thǹg-pak-theh . 
In , só͘-ū kôaⁿ ê kám-kak , lóng hō͘ in-ê pi-ai chhiúⁿ khì lah ! 
“ A- bú- á , gû-ni chi̍t-ti̍h-á . . ” chit ê gín-á hut-jiân án-ni kiò khí-lâi . I ba̍k-chiu khui kàu tōa bú lúi , sûi-sî koh ha̍p . In chí nn̄g ê ba̍k-chiu sio tùi-siòng cheh , sòa khàu chhut-lâi . 
hū-jîn lâng kóng : “ Lí khì phah lâng ê mn̂g , khòaⁿ sī chi̍t ê Ki-tok-tô͘ . . , khì kā thó chi̍t ti̍h á gû-ni lâi hō͘ chit ê kiáⁿ . ” 
“ Pòaⁿ-mî saⁿ-kiⁿ beh khí-lâi kā lán khui mn̂g ? ” 
Tùi án-ni , in chiū koh lóng chēng-chēng . Chí ū thiaⁿ-kìⁿ sek-sut tī tōng lāi teh háu , niáu-chhú teh khòe in ê chia̍h-mi̍h , léng-hong tùi piah-phāng chhe ji̍p lâi siu̍h-siu̍h háu . 
Gín-á koh kiò kóng : “ Chi̍t-ti̍h-á gû-ni . . . ” , I ba̍k-chiu koh khui tōa bú lúi , siòng i ê lāu-bú , iū koh pàng-khoeh . 
In n̄ng lâng iū sī sàn-siòng , ba̍k-sái kòa ba̍k-kîⁿ . Chit ê ta-po͘ lâng chit pái lóng bô kóng ōe , ba̍k-sái chhit-chhit cheh , thó͘-khùi pûn-hāiⁿ , khiā-khí-lâi , gia̍h i chi̍t ki koáiⁿ-á , kap chi̍t ki gû-ni pân , chhut-khì . I bô tì bō , thǹg-pak-theh , che chiū-sī i pún lâi ê chong-sok . 
Beh tùi tó khì ne ? Ge̍h , kng iàⁿ-iàⁿ , chiò kàu móa siâⁿ . Nā-sī i kiám ōe thang chhē chhut chi̍t ê sio-bat ê lâng ? I chiām-sî bōe kì-tit kóng i khiā tī chia ; i bōng-sióng kóng i í-keng tò-khì kàu i-ê pún-hiuⁿ , kàu i-ê khó-ài ê chhân-iûⁿ khì lah . I koh ná khòaⁿ-kìⁿ i hit ê sòe-hàn ê Má-lī-thài , kap bīn-á âng-ki-ki ê Ná-so . 
Só͘ ū sí ê lâng iā lóng tī hia teh hioh-khùn . . 
“ Chi̍t ti̍h ê gû-ni . . . ” chit ê siaⁿ iū ná tī i-ê hī-khang piⁿ teh kiò . I khi̍h8-khi̍h8 chhoah . Taⁿ chiū tek-khak tio̍h khì thó khòa-bāi cheh .
I chiū kiâⁿ kàu chi̍t ke ê mn̂g-kháu , lāi-bīn sī chi̍t ê lāu chiú-kóaⁿ lâng teh khiā . I khiā tī mn̂g-piⁿ , siūⁿ kóng : Taⁿ beh phah mn̂g ni , á m̄-phah ni ? Góa sī gōa-hiun ê lâng , siat-sú lâng nā khui-mn̂g chhūt lâi chau-that góa beh cháiⁿ-iūⁿ ? 
“ Chi̍t ti̍h ê gû-ni ” chit kù ōe pek tio̍h i . Che sī i-ê sòe-kiáⁿ chòe-hō͘ ê khún-kiû , só͘-í i chiū bōe kò͘-tit kiàn-siàu kap kiaⁿ-hiâⁿ , chhun-chhiú khì phah mn̂g . 
Phah mn̂g ê siaⁿ kap káu chham teh pūi . 
I koh-chài phah , kàu lō͘-bé , chhù-lāi chi̍t ê lāu hū-jîn-lâng chhut-lâi , mn̄g kóng : “ Siáⁿ-lâng ? ” 
Gōa-bīn chiū ìn kóng , “ Lāu chím-pô á , góa lah . . góa sī A-bí-nî-a lâng , sī Ki-tok-kàu tô͘ , sī gōa-hiuⁿ lâng . lí khòaⁿ Siōng-tè ê bīn-chiūⁿ , chhiáⁿ kā góa khui mn̂g . ” 
Lāu hū-jîn-lâng khui-mn̂g , khòaⁿ kìⁿ sī chi̍t ê m̄ sio-bat thǹg-pak-theh ê ta-po͘-lâng , koh bô tì bō , kiaⁿ kàu kiò kiù-lâng , phín-phōng-á . . mn̂g koaiⁿ , koh cháu ji̍-khì . 
I kàu chit chūn chiah chai i sī thǹg-pak-theh . 
I koh phah keh-piah ê mn̂g . Chi̍t ê ta-po͘ lâng lâi kàu mn̂g kháu . 
I chiū tùi hit ê lâng kóng : “ Góa sī Ki-tok-kàu tô͘ , tùi hit hō ōe chia̍h lâng hui̍h ê só͘-chāi tô-cháu chhut-lâi ê ; góa ê sòe-kiáⁿ taⁿ tit-beh sí lah , siūⁿ ài lim chi̍t-ti̍h-á gû-ni . Chhiaⁿ lí khòaⁿ Chō-bu̍t Chú ê bīn , chi̍t-tiám-á hō͘ góa . . . tī kū nî chit chūn , góan iáu ū chin-chōe ê gû ; hiān-chāi lóng bô lah , liân chi̍t tiâm-á gû-ni to-sī hui-siông ê khiàm-ēng . ” 
Chit khóan ê chhéng-kiû , hui-siông ê tōng sim , chit khóan ê hêng-iông iū sī hui-siông ê pi-chhám . Hit ê hiuⁿ-siā lâng chiū kōaⁿ chi̍t pân ê gû-ni hō͘ i . Chit ê put-hēng ê lâng kóaⁿ-kín cháu tò-khì i-ê ke . I kōaⁿ chiah-ê bián chîⁿ ê e̍k-thé , kán-ná sī tit-tio̍h bû-kà-pó leh . Phe sì-miā chàu tò-khì in tau . Chóng-sī tī chit ê chēng-chauh ê mî-sì ê tiong-kan , hut-jiân thiaⁿ-kìⁿ i-ê bó͘ siong-sim teh thî-khàu ê siaⁿ . 
I hiám-hiám-á poa̍h lo̍h khì . Khó-phàⁿ ê pi-kio̍k ê lō͘-bé chhut í-keng ôan lah . . .
I-ê bó͘ ti̍t-ti̍t khàu , siak , pui̍h8 i-ê thâu-mn̂g . Tī i kha-thâu-u hit ê éng-éng chēng-chēng teh an-bîn ê sòe-hàn gín-á , sui-bóng tī chit ê siū chiù-chó͘ ê sè-kài , oa̍h ê ji̍t chiah-ní chió , khiok sī ū khòaⁿ-kìⁿ , ū kám-kak tio̍h , ū tam-siū tio̍h chiah chōe sū .
Ge̍h-kng iû-gôan kng-iàⁿ-iàⁿ teh chiò chit hō pháiⁿ jī-ūn put hēng ê ke , put-hēng ê sū . 
Ai ! Ge̍h-kng , lí kiám ū sím-mi̍h m̄-chiò--ê mah ? . . 
A-bí-nî-a sī sió A-se-a chi̍t ê sió kok , chí ū nn̄g pah bān ê jîn-kháu . I sui-bóng iā sī I-lân lâng , to̍k-to̍k in-ūi in sī Ki-tok-kàu tô͘ só͘-í hō͘ hôe-hôe kàu ê lâng só͘ òan-kūn , kàu hiān-chài iáu sī put sî siū in chau-that , sat-lio̍k . Chit phiⁿ só͘ kóng--ê , tāi-khài chiū-sī siū khún-tio̍k ê sî ê chêng-hêng . Chit phiⁿ sī tùi Chiu Chok-jîn  Ss . ê “ Hiān tāi Siáu-soat E̍k-chông ” lāi sóan e̍k ê . 

Chin-chiàⁿ kôaⁿ ! Seh teh lo̍h , mî tit-beh kàu lah . Hit ē-hng tú-tú sī 29-mî . Tī chi̍t-ê kôaⁿ koh àm ê koe-lō͘ , ū chi̍t-ê khó-liân ê sòe-hàn cha-bó͘ gín-ná , bô tì-bō , thǹg-chhiah-kha . I lī-khui in chhù ê sî , khiok ū chhēng chi̍t siang thoa-ôe . Thoa-ôe chin tōa siang , sī chêng in lāu-bú chhēng--ê . I chhēng liáu siuⁿ lòng-khòng ; tī koe-lō͘ kap chhia-bé oe-khoeh sòa phah-m̄-kìⁿ khì .
In-ūi án-ni , chit-ê cha-bó͘ gín-ná chiah thǹg-chhiah-kha teh kiâⁿ ; kha tàng kàu âng koh o͘-chhiⁿ . I seng-khu hâ chi̍t tiâu ûi-sin-kûn , phóng kàu chi̍t tōa tui ê hé-chhâ ; chhiú-ni̍h mā the̍h chi̍t pau beh bōe . Chit ji̍t seng-lí chin pháiⁿ ; bô lâng bóe , bô pòaⁿ îⁿ ji̍p-chhiú . Iau , koh kôaⁿ . Khó-liân ! Seh-phìⁿ tùi i-ê kim kap tn̂g ê thâu-mn̂g ti̍t-ti̍t lo̍h . Chóng-sī i thái-thó ū sî thang siūⁿ kàu i-ê thâu-mn̂g ni̍h ? Sì-piⁿ ê chhù ê thang-á kng-iàⁿ-iàⁿ ; sio-bah ê bī phang-chhèng-chhèng . Ē-hng sī 29-mî . I bô teh siūⁿ pa̍t-hāng , teh siūⁿ chiah-ê .
I chē tiàm-tī nn̄g keng chhù tiong-kan ê chi̍t kak . Tiàm jú kú , mā jú kôaⁿ ; m̄-kú i m̄-káⁿ tò-khì in tau . Siat-sú i chí-ū tòa hé-chhâ tò-khì , bô tòa chîⁿ , in lāu-pē chiū ōe kā phah . Chóng-sī nā tò-khì , mā-sī kôaⁿ . In khiā tiàm-tī chhù-kòa ē-tóe ê sòe-keng pâng-á , hong lòng-lòng háu ; mí-á lí ēng tiū-chháu , ēng phòa-pò-that hiah-ê khang , mā-sī kôaⁿ . 
I-ê chńg-thâu-á tàng kàu lóng chhâ-khì . Hé ! hé-chhâ ke khiat chi̍t ki lâi hang sio , he m̄ jōa hó leh ! Thang tùi chhiûn-ni̍h kā khiat chi̍t ki , á m̄-thang ? I sim-lāi án-ni teh siūⁿ , kéng-jiân chiū thiu chi̍t ki chhut-lâi . ! phàⁿ-àⁿ-àⁿ ! ah , chin kng ! chin gâu to̍h ! Ēng chhiú kā ô͘ leh , kán-ná chi̍t ki sòe ki la̍h-chek-á , hé-iām sio koh bêng . Êⁿ ! kî-koài ! hé ê kng kán hit khóan ! Chit ê cha-bó͘ gín-á sòa khòaⁿ- kìⁿ i pún-sin chē tī chi̍t ê tōa thi̍h-lô͘ ê thâu-chêng ; lô͘ téng ū tâng-kiû , lù kàu kim-kim-kim . lô͘-lāi hé tōa to̍h . Hé ! chin sio ! I chiū hām kha sòa chhun khì hang . Kàu hé-chhâ chi̍t-ê sit-khì , hé-lô͘ iā sòa bô khì . I iû-gôan chē tiàm hia , chhiú-ni̍h chi̍t ki hé-chhâ sio kàu chhun chi̍t-phí-á . 
I chiū koh khiat chi̍t ki . Êⁿ ! chit ki bô siâng . Kng chiò tī chhiûⁿ-ni̍h hit só͘-chāi , chhiûⁿ sòa thàu-kng . Chhiûⁿ hit-pêng chi̍t keng pâng , khòaⁿ kàu hiān-hiān-hiān . lāi-bīn ū chi̍t tè toh , khàm pe̍h-sut-sut ê toh-kun , óaⁿ-phiat kim-tang-tang . Pôaⁿ lāi ū chi̍t chiah sio-gô , sī ji̍p phiāng-kó kap la̍t-chí--ê , ian chhèng kàu phang kún-kún . Hut-jiân kan , gô tùi pôaⁿ-lāi thiàu-chhut-lâi , to-á chhiám-á chhah piān-piān , tùi thô͘-kha ti̍t-ti̍t gô , gô kàu chhiûn-ni̍h , cha-bó͘ gín-ná hia . Chit-tia̍p hé-chhâ iū koh sit-khì . Chi̍t-ē khòaⁿ cheh , iû sī gôan-lâi hit phìⁿ léng koh kāu ê chhiûⁿ . 
Só͘-í i chiū khiat chi̍t ki tē-saⁿ ki--ê . liâm-piⁿ chiū khòaⁿ-kìⁿ chi̍t châng Kiù-chú-tàn chhiū , súi kàu ke̍k ; pí kū-nî i tùi po-lê-thang ni̍h khòaⁿ-kìⁿ tī ū-chîⁿ-lâng in tau hit châng , súi bān pē . Tī i le̍k ê chhiū-ki téng , chiâⁿ chheng ê la̍h-chek teh to̍h . Kok sek ê ang-á kán-ná tùi i teh chhiò . Cha-bó͘ gín-ná gông-ngia̍h , nn̄g-chhiú chi̍t ê kia̍h koâiⁿ , hé-chhâ sòa sit khì , chhiū ni̍h ê la̍h-chek-á sòa tùi thiⁿ-téng ti̍t-ti̍t khí-khì . Koh chi̍t-ē khòaⁿ cheh , to sī chhiⁿ nā-tiāⁿ . Kî-tiong ū chi̍t-lia̍p lak-lo̍h-lâi , thoa chi̍t chōa tn̂g ê kng-sòaⁿ tī thiⁿ-téng . 
“ Che sī ū lâng kè-óng ” . I án-ni ka-kī teh siūⁿ , in-ūi tē-it thiàⁿ i ê án-má , chêng siông-siông kā i kóng , “ Nā chi̍t-lia̍p chhiⁿ ka-la̍uh chiū sī chi̍t-ê lêng-hûn chiūⁿ-thiⁿ kìⁿ Siōng-tè . ” 
Siūⁿ kàu in má , i chiū koh khiat chi̍t ki . Chit pái koh khah kng , kéng-jiân iā chiū khòaⁿ-kìⁿ in má khiā tī tiong-ng , ke̍k un-jiû , ke̍k chhàn-lān ! 
Cha-bó͘ gín-ná khòaⁿ-kìⁿ chiū tōa siaⁿ kiò kóng : “ Án-má ah ! Tòa góa khì . Góa chai hé-chhâ nā sit-khì , lí chiū bô tī-teh . lí kán-ná thi̍h-lô͘ , kán-ná sio-gô , kán-ná Kiù-chú-tàn chhiū , ōe piàn bô khì ! ” 
Só͘-í i chiū liâm-chia̍p chiong hit pau kî-û ê hé-chhâ ti̍t-ti̍t khiat , in-ūi i beh tiāⁿ-tiāⁿ khòaⁿ-kìⁿ in má . Hé-chhâ ê kng pí ji̍t khah kng . An-má m̄-bat hiah-êng-kng , hiah súi . I chiàⁿ-si̍t chiū khan chit ê sòe-hàn cha-bó͘ gín-ná ê chhiú , tī chhàn-lān kng-bêng ê tiong-kan , hoaⁿ-hoaⁿ-hí-hí , nn̄g-ê tâng-chôe pe kàu chin koâiⁿ , koâiⁿ , koâiⁿ , kàu tī bô kôaⁿ bô iau , bô iu-būn ê só͘-chāi , tī Siōng-tè hia . 
Kè-ji̍t chá-khí , tī hit n̄ng keng chhù tiong-ng hit chi̍t kak , chi̍t ê sòe-sòe ê cha-bó͘ gín-ná iáu chē tī hia , chhùi-phóe âng ki-ki , chhùi-tûn--ê bî-chhiò iáu-kú tī-teh , chóng-sī i-ê oa̍h-miā í-keng kap kū-nî saⁿ-kap kè-khì-liáu . Tī i sin-si ê piⁿ-á ū chi̍t pau ê hé-chhâ khiat kàu beh liáu , beh liáu . Kè-lō͘ ê lâng kóng : “ I sī ka-kī beh hang sio o͘h . ” M̄-kú siáⁿ-lâng chai i khòaⁿ-kìⁿ hiah chōe súi mi̍h ? siáⁿ-lâng chai i tī chi̍t ê ke̍k chhàn-lān kap ke̍k êng-kng ê lāi-bīn , chi̍t-chôe kap in lāu án-má ji̍p tī sin ê nî ? ( B . E . . )

Tùi A . . 800 kàu 1500 ni kàu-hōe khiok ū chìn-pō͘ , chóng-sī iā ū ke-thiⁿ chē-chē hāng ê īⁿ-toan , bô ha̍p Sèng-chheh ê tō-lí . Iā ū chē-chē mâu-pēng thang hôan-ló . Kàu-hōe-lāi siông-siông ū lâng piān-lūn , kí-gī tio̍h khì-siâ kui-chèng ; in khah-chē hō͘ pà-pek khah-iâⁿ sòa hāi-sí . Kàu A . . 1500 ~ 1600 hit-sî chêng-hêng khah ké-ōaⁿ , lâng ê sim khah khui-khoah , kok-ông khah hó-táⁿ , chiū tī kúi-nā kok ê lâng ū kái-chiàⁿ kàu-hōe , pà-pek bô khùi-la̍t thang chó͘-chí iu , put-kò kā in kek-chhut ; in chiū lēng-gōa siat-kàu hō-chò Iâ-so͘ Sèng-kàu . Sūi-sū-kok , Tek-kok , Eng-kiat-lī , So͘-kat-lân , Tan-kok , Sūi-tián khah-chē sio̍k Iâ-so͘-kàu . Kî-û-ê kok , Í-tāi-lī , Se-pan-ngâ , Hoat-lân-se , Ò-tē-lī , Ai-ní-lân ū chip hit-ê kū-khóan , hâng-ho̍k Pà-pek , hō-chò Lô-má-kàu á-sī Thian-chú-kàu .
Lán só͘ hiâm hit-sî ê mâu-pēng tāi-khài ū saⁿ-hāng khah iàu-kín--ê . 
 Pà-pek chhiàm-kôan chhap-sū . 
 Só͘ thôan ê tō-lí ū chhò ; chhin-chhiūⁿ pài Má-lī-a , khiā sù-tô͘ ê siōng , Bí-sat . Tē-it siong-tiōng sī siat lâng chò chè-si . 
 Tng-chit-ê lâng chē-chē m̄-hó bô͘-iūⁿ . 
Taⁿ chiong chit saⁿ-hāng tāi-lio̍k lài lūn : 
1 . Pà-pek chhiàm-kôan . Chiàu lâng gī-lūn kàu-hōe kap kok-ka ê kan-sia̍p ū saⁿ khóan ê ì-sù .
( 1 ) Ū lâng kóng kok-lāi ê sū lóng tio̍h kui tī kok-ông kóan-hat ; in-ūi kok-lāi bē-tit-thang ū nn̄g-ê chú , tek-khak lóng tio̍h hâng-ho̍k chi̍t-ê chú chiàⁿ ū kui-kí . Chiông-tiong kàu hōe iā tio̍h án-ni , tio̍h jīn kok-ông chò i-ê thâu ; kàu-hōe-lāi ê sū tio̍h hō͘ kok-ông siat-hoat . Eng-kok ê Ông-ke-kàu chha-put-to sī án-ni . Lâng kiò-chò í-lah to͘ ê kàu ; Í-lah-to͘ sī Sūi-sū kok ê sian-siⁿ , A . . 1524 ~ 1583 , ū kóng chit-hō ê tō-lí .
( 2 ) Ū lâng kóng Kàu-hōe khah tōa Kok-ka , chhin-chhiūⁿ lêng-hûn khah tōa seng-khu . Che sī Thian-chú-kàu ê tō-lí . In-ūi Kiù-chú ū thok pà-pek thè i liāu-lí bān-hāng-sū , só͘-í chèng-lâng tio̍h hâng-ho̍k-i ; kok-ông iā tio̍h jīn Kàu-ông chò i-ê sī-tōa , hō͘ i hong chò kok-ông . Thian-Chú-kàu ê sian-siⁿ lâi Tiong-kok gâu chhap-sū , kiám-chhái sī in-ūi in sìn chit-ê tō-lí .
( 3 ) Chiàu lán kóng , Kàu-hōe kap Kok-ka lóng-sī Siōng-tè siat-li̍p--ê ; chi̍t-hāng chò chi̍t-hāng ê lō͘-ēng ; nn̄g-pêng lóng tio̍h chīn in ê pún-hūn bô kòe-hūn ; tio̍h saⁿ hâng-ho̍k , m̄-thang saⁿ chhap . Lâng nā chò pháiⁿ hōan-hoat , koaⁿ-hú kap kàu-hōe tio̍h lēng-gōa chhâ , iā tio̍h lēng-gōa hoa̍t . Lâng chò kam-tok á-sī bo̍k-su á-sī hôe-siūⁿ á-sī seng-lí lâng , tī koaⁿ-hú ê bīn-chêng pêⁿ-pêⁿ sī peh-sìⁿ , nā chò chha̍t á-sī thâi lâng lóng tio̍h hō͘ i pān ; in bē-tit the-sî , khò kàu-hōe ê sè , m̄-khéng hō͘ i pān . Koaⁿ-hú nā ji̍p-kàu i iā sǹg sī hiaⁿ-tī bô koh-iūⁿ chò chho͘-kang ê lâng ; i nā hōan-hoat tio̍h hâng-ho̍k Tiúⁿ-ló-hōe ê khó͘-khǹg á-sī kìm bóan-chhan , m̄-thang khòaⁿ-khin tiúⁿ-ló , in-ūi in sī pêng-siông ê peh-sìⁿ . Nn̄g-pêng pān lâng ê chōe tio̍h chiàu pún-hūn pān : koaⁿ-hú thang hoa̍t kim , koaiⁿ-kaⁿ , thâi-thâu , bē tit-thang kìm bóan-chhan : kàu-hōe thang kìm bóan-chhan , kek-chhut , lut kàu-hōe ê chit , bē-tit thang phah á-sī koaiⁿ-kaⁿ . Nn̄g-pêng iā tio̍h lēng-gōa chhâ , lēng-gōa hoa̍t . Lâng nā kò bo̍k-su chò chha̍t , koaⁿ-hú pān nā sī ū iáⁿ , chiū tio̍h hoa̍t-kim á-sī koaiⁿ-kaⁿ . Kàu-hōe nā pān sī bô iáⁿ iáu-kú bē-ē kiù i chhut-kaⁿ , put-kò bô lut i ê chit , thèng-hāu i chhut kaⁿ chiū iû-gôan thang chò bo̍k-su ; lióng-pêng iā m̄ thang saⁿ-hiâm . Só͘-í bo̍k-su á-sī sîn-hū nā chhap-sū , bián-tit hiaⁿ-tī hō͘ koaⁿ-hú chiàu kok-hoat pān , che m̄-nā tek-chōe koaⁿ-hú , iā sī hōan-tio̍h Sèng-chheh ê tō-lí , tek-chōe Siōng-tè , hām-hāi kàu-hōe .
A . . 1000 gōa nî pà-pek kap kok-ông oan-ke , khiok bô tek-khak ta̍k-pái sī pà-pek m̄-tio̍h ; ū-sî kok-ông m̄-hó , ài khún-tio̍k kàu-hōe . Kok-ông khiok khah béng , ū peng thang phah Lô-má ; m̄-kú peh-sìⁿ chin kiaⁿ pà-pek , in-ūi i m̄-nā ū kôan thang hāi in-ê seng-khu , iā-ē hāi in-ê lêng-hûn kàu tē-ge̍k . Só͘-í kok-ông nā hō͘ pà-pek kek-chhut , i-ê peh-sìⁿ ū-ê m̄-káⁿ ūi i , kiaⁿ-liáu pêⁿ-pêⁿ siū kek . Kok-ô͘g nā m̄-khéng hâng-ho̍k , pà-pek ū-sî kìm thong kok ê peh-sìⁿ , m̄-chún láng tī-hia chū-chi̍p lé-pài . In-ê lé-pài-tn̂g lóng tio̍h koaiⁿ ; sîn-hū bô kiâⁿ sé-lé , bô siú bóan-chhan ; lâng nā phòa-pīⁿ in bô khì kap i lé-pài , lâng nā sí iā bô kā i sàng-chòng . Tì-kàu lâng tòng-bē-tiâu , ko͘-put-chiong tio̍h khì hâng-ho̍k .
Hit-sî tāi-chì iā khah chham-chhap , khah bô chhin-chhiūⁿ kin-á-ji̍t ê hun-bêng . Phì-lūn lâi kóng : hit-sî kàu-hōe ê sán-gia̍p chin khui-khoah , ta̍k-kok lóng ū ; hit-tah ê gia̍p si hō͘ kam-tok-thâu kóan-hat , ti-kau in pìⁿ-chò chhin-chhiūⁿ chu-hô͘ ê gia̍h , tio̍h la̍p-cho͘ hō͘ kok-ông iā tio̍h chhōa peng khì chān i . Kam-tok-thâu nā sí , pà-pek ài kéng sin-ê kam-tok-thâu lâi siat-li̍p i ; m̄-kú kok-ông iā ài kéng lâng , in-ūi in sī i-ê chu-hô͘ ; ū-sî ài kè-kàu . Ū-sî kam-tok sí kok-ông chiū khì siu i-ê cho͘ , thèng-hāu sin-ê lâi hō͘ i siat-li̍p . Pà-pek iā ū-sî lâi thó ; tùi án-ni khoài-khoài ū mâu-pēng . 
Kàu-hōe ê lâi-le̍k bē-tit-thang lóng kì , kan-na tiah kúi-nā hāng khí lài kì . 
Tùi A . . 800 gōa nî peh-sìⁿ nā kéng sin ê pà-pek , tio̍h hông-tè hoaⁿ-hí chiàⁿ thang li̍p ; sin-ê hông-tè iā tio̍h hō͘ pà-pek siat . Chóng iā bô tek-khak ta̍k-pái ū án-ni ; ū-sî hông-tè khah béng i bô khì chhûn pà-pek ; pà-pek iā ū-sî bô lâi thong-ti hông-tè .
A . . 1046 nî hông-tè Hiân-lí III chhōa peng khì Í-tāi-lī kok ; in-ūi ū saⁿ ê pà-pek teh sio-chiⁿ , i chū-chi̍p tāi-hōe lâi siat-hoat ; āu-lâi saⁿ-pái ōaⁿ sin-ê pà-pek lóng hō͘ i kéng .
A . . 1056 hiân-li si , i-ê kiáⁿ hiân-li 4 hòe nā-tiāⁿ , hông-thài-hō͘ thè i liāu-li kok . Hit-sî kúi-nā pái siat sin-ê pà-pek bô lài hō͘ hông-thài-hō͘ chú-ì .
A . . 1073 , kiat-khó-le̍k chò pà-pek ; ū lâng chheng i chò tē-it chhut-miâ ê pà-pek . I liâm-piⁿ chhut-chiàu kek-chhut chhōa-bó͘ ê chè-si . In-ūi hit-sî iáu ū sian-siⁿ gī-lūn tio̍h chún sîn-ka chhōa-bó͘ ; m̄-nā bô chhōa-bó͘ , chē-chē iā chhōa sè-î , m̄-khéng soah . I iā kìm kam-tok m̄-thang khì hō͘ hông-tè siat-li̍p . hông-tè kap i kè-kàu chit-ê tāi-chì 50 nî kú ; chiông-tiong ū chit-ê pà-pek A . . 1111 gī-lūn tio̍h chiong hiah-ê ki-gia̍p lóng hêng hông-tè , hông-tè iā lóng m̄-thang chhap kam-tok ê sū . M̄-kú kî-û-ê kam-tok m̄-khéng khek-kí kàu án-ni . A . . 1123 ū gī-hô , hông-tè thang ēng kim-kiàm siat kam-tok chò chu-hô͘ , m̄-thang ēng bo̍k chiá ê koáiⁿ kap chhiú-chí siat i .
Hiân-li siàu-liân ê sî bô sím-mi̍h sīn kà-sī , kàu tōa-hàn chò-ông ê sî , chē-chē lâng hiâm i , m̄ khéng hâng-ho̍k . Pà-pek kiò i khì Lô-má , hō͘ i sím-phòaⁿ . I chin siū-khì , chū-chi̍p tāi-hōe , gī-tiāⁿ pà-pek bē-kham-tit tng-chit . Pà-pek chiū kā i kek-chhut , kóng peh-sìⁿ m̄-bián hâng-ho̍k i . Kok-lāi liâm-piⁿ chin lōan . A . . 1077 tang-thiⁿ ê sî , Hiân-lí khì Í-tāi-lī chhōe pà-pek . Pà-pek ū khì lāi-soaⁿ ê só͘-chāi , miâ Ka-lô͘-sa . Pà-pek m̄ chiap-la̍p i ; hông-tè chiū saⁿ-ji̍t-kú , thǹg chhiah-kha , chhēng chi̍t-niá-saⁿ , khiā tī gōa-tiâⁿ tī sng-seh ê tiong-kan teh khàu . Āu-lâi pà-pek chiap-la̍p i , sià-bián i . Chóng-sī hiah-ê chu-hô͘ í-keng kéng pa̍t-lâng chò hông-tò , pà-pek iā chún ; koh kek-chhut Hiân-lí . M̄-kú Hiân-lí khah-iâⁿ i-ê tùi-te̍k lâi thâi i ; ji̍p Í-tāi-lī , phah Lô-má , ēng Lâ-hūi-ná ê kam-tok-thâu chò pà-pek , hō͘ i siat i chò hông-tè . Pà-pek kiat-khó-le̍k àm-chīⁿ cháu , kòe-nî sí tī Sa-liân-o . ( Hiān-sî lâng nā kap pà-pek kè-kàu sòa su i , chiū ēng hit-ê kó͘-tián lâi kóng , hit-ê lâng khì Ka-lô͘-sa . )
A . . 1152 ū chi̍t ê hông-tè miâ Hui-tek-le̍k I , lâng chheng i Âng-chhùi-chhiu ; i iā jī-cha̍p gōa nî kú kap pà-pek kè-kàu ; m̄-kú tī A . . 1117 i kàu Hun-nî-su siâⁿ kūi pà-pek kiû i sià-bián .
A . . 1198 I-lō͘-sim-tek III chò-pà-pek ; chē-ūi ê sî kóng , i tng-chit sī chò Iâ-so͘ Ki-tok tāi-lí--ê , khiā tī Siōng-tè kap lâng ê tiong-kan , ē sím-phòaⁿ chèng-lâng , bē hō͘ lâng sím-phóaⁿ . Hit-tia̍p ū nn̄g-lâng teh sio-chiⁿ ài chò hông-tè , pà-pek kóng tio̍h hō͘ i chú-i ; in tiong-kau chit-lâng jīn i chò sī-tōa , chiū hō͘ i siat chò hông-tè . Chiàu pà-pek kóng , i m̄-nā kóan thong kàu-hōe , iā kóan thong thiⁿ-ē . Ū kek-chhut Nó͘-ui ê kok-ông , kóng i chiàm kok-ūi . Se-pan-ngâ ông chhōa i-ê chhin-lâng , pà-pek kah i tio̍h lî i , sòa kìm thong kok ê lé-pài . Tāi Hoat-kok ê ông miâ Hui-le̍k , ū lî i-ê bó͘ , khiok sī chin-chhò ; pà-pek kah i tio̍h koh chhōa i , iā kìm i-ê kok . Hit-ê kok-ông chin kiông , kap pà-pek kè-kàu chin-kú ; kàu lō͘-bóe iā tio̍h hâng-ho̍k . Eng-kok ông Iok-hān chiàm-ūi , thâi-sí i-ê hiaⁿ ê hāu-siⁿ , hō͘ pà-pek chek-pī i , sòa kìm thong-kok ê lé-pài , kiò Hoat-kok-ông khì phah i . Iok-hān kap i kè-kàu 5 nî kú ; chóng-sī āu-lâi jin-chhò , hâng-ho̍k pà-pek , phín ta̍k-nî chìn-kòng 1000 gîn . ( Kàu 100 nî kú Eng-kok ê kok-ông siông-siông kià chit-ê gîn khì Lô-má ) . Peh-sèⁿ chiu siū-khi , chu-hô͘ bián-kióng Iok-hān ông kap in li̍p chi̍t-ê iok ( A . . 1215 ) ; kàu-taⁿ Eng-kok ê peh-sèⁿ put-chí khò chit-ê iok . Pà-pek m̄-chún : chiàu i kóng , kok-ông nā bô mn̄g pà-pek i m̄-thang lip chit-hō͘ iok . Chóng-sī peh-sèⁿ bó iàu-kín i-ê ōe , iā bô thàn i .
Pà-pek I-lō͘-sim-tek ū kiò tāi-hōe tī Lô-má-siâⁿ La-tek-lân ông-kiong chū-chi̍p , A . . 1215 ; sī tē-it lāu-jia̍t ê tāi-hōe , ū 2000 gōa lâng lâi hù-hōe . Hit-sî Kong-sū-tàn-teng siâⁿ iā chiām-si hâng-ho̍k sai-pêng . Chit-pang tāi-hōe put-chí hâng-ho̍k pà-pek . Iā ū gī-tiāⁿ Bí-sat piàn-chit ê tō-lí , í-ki̍p peh-sìⁿ tek-khak tio̍h tùi sîn-hū jīn-chōe chiàⁿ thang tit-tio̍h sià-bián .
Iā ū siat nn̄g-ê hōe , chiū-sī Tô͘-bîn-nì-kan hōe kap Hōan-se-kan hōe . Ji̍p-hōe ê lâng hē saⁿ gōan . ( 1 ) bô chhōa-bó͘ . ( 2 ) bô su-gia̍p . ( 3 ) ta̍k-hāng sū lóng thàn in-ê sī-to̍a . Chit-hō hōe ê lâng sī tú-tú chhin-chhiūⁿ sin-tō-jîn , in-ūi in bô tòa tī hun-piat-só͘ ; in sì-kè kiâⁿ , pò͘-tō , kap lâng kau-pôe ; gôan-pún chin jia̍t-sim , hó ì-sù , āu-lâi khah-bô . In chān pà-pek ê kôan , in-ūi bô-lūn kàu tó-ūi in lóng ti̍t-ti̍t hâng-ho̍k pà-pek , in bô hâng-ho̍k hit só͘-chāi ê kam-tok .
Hit-sî iā giâm-giâm siat-hoat thang tû--khì siâ-kàu . Kam-tok ta̍k-nî tio̍h chim-chiok chhâ , kiò in-ê peh-sìⁿ tio̍h chiù-chōa ; nā ū thang giâu-gî , chiū hit-ê lâng tio̍h kìm , nā kìm chi̍t-nî kú bô hóan-hóe jīn-chhò , chiū tio̍h kek-chhut , lâng nā hō͘ in kek-chhut , koaⁿ-hú tio̍h pān hit-hō lâng , he̍k- sī ká-sí á-sī sio-sí . Kok-ông nā m̄ kam-gōan châu-bia̍t hit-hō lâng , iā tio̍h hō͘ kàu-hōe kek-chhut . Kok-ông nā chi̍t-nî kú bô hóan-hóe lâi hàng-ho̍k , chiū kā i lut-chit ; keh-piah chīn-tiong ê kok-ông thang khì chiàm i-ê kok . Chha-put-to 1233 ū siat O-chhat-hōe lâi chiâⁿ chit-ê ì-sù , kau-tāi Tô͘-bîn-nî-kan hōe ê lâng pān . Hit-ê hōe chin lī-hāi , chhâ-khó tāi-chì lóng bô chiàu kong-tō . Sui-jiân bô pîn-kì iáu-kú ē lia̍h lâng koaiⁿ-kaⁿ , ēng khok-hêng ê hoat bián-kióng in jīn-chōe , sòa keng-tio̍h pa̍t-lâng . Tī 1481 koh-chài siat tī Se-pan-ngâ ; tùi hit-sî kàu 1517 , chiū-sī saⁿ-cha̍p-la̍k nî ê tiong-kan , lâng sǹg ū 1 , 3000 lâng sio-sí , iā ū 17 , 0000 lâng lēng-gōa hoa̍t . I-tāi-lī kap Se-pan-ngâ ê Kui-chèng-kàu hō͘ i châu-bia̍t--khì . A . . 1820 tī Se-pan-ngâ hòe-bô--hì . A . . 1870 tī Í-tāi-lī sòa . Hit-nn̄g kok chit-tia̍p teh soe-bî , chē-chē sī tùi O-chhat-hōe hāi in . In-ūi i só͘ khún-tio̍k ê lâng khah-chē sī hit-hō gâu kek-lí--ê , khah oa̍h-tāng ê , chò seng-lí ê lâng . O-chhat-hōe siat tī Se-pan-ngâ ê sî kok-lāi ê lâng-gia̍h ū 1000 , 0000 lâng , chit-cha̍p nî āu chhun 600 , 0000 lâng nā-tiāⁿ , tī Eng-kok bô siat-li̍p ; tī Hoat-kok ū siat , chóng-sī khah bô chhin-chhiūⁿ Se-pan-ngâ ê khóan-sit . ( Lūn O-chhat-hōe khòa Sèng-hōe Sú-kì II , tē 46 ~ 51 bīn . )
Lô-má-kàu ài siat chi̍t-hāng ê hoat-tō͘ , chiū-sī in tng-chit-ê lâng nā hōan-hoat , he̍k-sī chò-chha̍t á-sī thâi-sí lâng , in tio̍h hō͘ in-ê sī-tōa pān , m̄-thang hō͘ koaⁿ-hú pān . Chiàu in kóng Sèng-jîn hō͘ pêng-siông lâng hêng-hoa̍t , kiám-chhái pa̍k á-sī phah á-sī tiàu , sī chin bô ha̍p , sī lêng-jio̍k Iâ-so͘ . Tī Eng-kok ūi-tio̍h chit-ê tāi-chì ū tōa kiáu-jiáu . Kok-ông Hiân-lí II ( 1154 ~ 1189 ) kap i-ê tāi-sîn tī A . . 1164 ū siat kúi-nā hāng ê hoat-tō͘ , thang liāu-lí chit-ê tāi-chì ; in-ūi hit-sî hong-sio̍k chin pháiⁿ . M̄-kú Kam-tek-phó-lī siâⁿ ê Kam-tok-thâu , O-pí-kiat To-má , m̄-khéng sūn-thàn . Kî-û ê kam-tok ū-ê kam-gōan thàn ; O-pí-kiat cháu-khì Hoat-kok , hō͘ Hoat-kok ê kok-ông chiap-la̍p i . Tī-hia kek-chhut i-ê tùi-te̍k , iā chha-put-to beh kek-chhut kok-ông , m̄-kú pà-pek A-le̍k-san-thài III m̄-khéng . In-ūi hit-sî Tek-kok ê hông-tè , Hui-tek-le̍k , ū lēng-gōa siat chi̍t-ê pà-pek , siông-siông chio Eng-kok ông khì ūi-i . Hiân-lí kap i ê peh-sìⁿ khiok bô ài khì thàn i , chóng-sī nā hō͘ pà-pek kek-chhut , chiū tek-khak beh khì . M̄-kú O-pí-kiat lóng bô thiaⁿ khó͘-khǹg , ti̍t-ti̍t pek lâng , tì-kàu kok-lāi chin lōan , chu-hô͘ ū-ê chha-put-to beh hóan-pōan . Hiân-lí ông chin hôan-ló ; bat chi̍t-pái siū-khì kóng , góa ê jîn-sîn beh-thái lóng sió-táⁿ ê lâng , bô chi̍t-ê ū châi-tiāu thang kiù góa thoat-lī chit-ê hā-chiān chè-si ê chhiú ? Sì-ê tāi-sîn thiaⁿ-kìⁿ àm-chīⁿ khì Kam-tek-phó-lī , thâi-sí O-pí-kiat tī tōa keng ê lé-pài-tn̂g lāi . I hit-tóng ê lâng chin m̄ kam-gōan ; bô lōa-kú sì-kè kóng O-pí-kiat ū tùi in hoat-hiān , teh kiâⁿ chē-chē koh-iūⁿ ê sîn-jiah . Hiân-lí ê tùi-te̍k iā sūn ki-hōe khí-peng beh phah i . I tùi pà-pek jīn-chhò , kap i chhám-siông tio̍h cháiⁿ-iūⁿ siat-hoat ; āu-lâi kok-ông khì kàu Kam-tek-phó-lī , chhēng môa-saⁿ , thǹg-chhiah-kha kiâⁿ kàu O-pí-kiat ê bōng , tī-hia jīn-chōe hē-gōan , hō͘ kam-tok , sîn-hū , siu-tō-jîn , kè-kiōng 80 gōa lâng , ēng phôe-piⁿ phah i . Chi̍t-ji̍t chi̍t-mê chē tī-hia , bô chia̍h iā bô khùn , hō͘ peh-sìⁿ lâi khòaⁿ . Tùi án-ni tāi-ke thé-thiap i , bô hiâm i ; i chiū khì iâⁿ i-ê tùi-te̍k , chiàu-kò͘ i-ê kok . Khó-sioh i-ê bó͘-kiáⁿ hóan-pōan ; chiông-tiong chi̍t-ê sī téng-bīn só͘ kóng ê Iok-hān .
Phó͘-nái-hùi ( 1294 ~ 1303 ) iā ài chhiàm-kôan , chóng-sī khah bô hoat-tit , in-ūi kàu hit-sî kok-ông khah m̄ kiaⁿ i . ( Khòaⁿ Sèng-hōe Sú-kì II , tē 57 , 58 bīn ) i bat chē-ūi ( A . . 1300 ) , m̄-nā tì kàu-hōe ê bián-liû seng-khu iā pōe-to , tùi lâng kóng i si Kai-sat , i sī hông-tè . Hit-sî Hoat-kok kap Eng-kok ông tùi sîn-ka siu cho͘ , kàu-hông kā in kóng m̄-thang hō͘ i : m̄-kū kok-ông iû-gôan siu , pà-pek ê khim-chhe tùi Hoat-kok ông Hui-le̍k kóng-ōe lêng-jio̍k i , hō͘ kok-ông lia̍h-tio̍h . Pà-pek kah i tio̍h kā i thán-pàng . Hoat-kok ê kong-gī-iⁿ chū chi̍p gī-tiāⁿ lūn kok-lāi ê sû , bô lâng thang chò kok-ông ê sī-tōa . Pà-pek chhut chiàu kóng kàu-hōe chí-ū chi̍t-ê thâu , sui-jiân kok-ông iā teh kia̍h-kiàm , iáu-kú tio̍h chiàu pà-pek ê ì-sù lâi ēng i . Lâng ài tit-tio̍h kiù tek-khak tio̍h hâng-ho̍k pà-pek . Iā kek-chhut kok-ông . Hui-le̍k m̄ hâng-ho̍k pà-pek , kóng tio̍h chū-chi̍p tāi-hōe i chiàⁿ beh thàn . Pà-pek beh lut i kok-ông ê chit : m̄-kú tú hit-sî hō͘ kok-ông ê khim-chhe lia̍h-tio̍h . Peh-sìⁿ kiù i , chóng-sī i tio̍h pīⁿ sí .
A . . 1303 pà-pek Pit-nî-tē  chiap-la̍p Hui-le̍k ông koh ji̍p-kàu .
A . . 1305 pà-pek Ki-bûn  Ū thàn Hoat-kok ông ê ì-sù kóng Phó͘-nái-hùi ê chiàu bô kan-sia̍p tī Hoat-kok . Koh pà-pek pún-sin lī-khui Lô-má siâⁿ , khì tòa tī Hoat-kok A-hun-iông siâⁿ . Pà-pek tòa tī-hia 70 nî kú ; lâng chin m̄ kam-gōan , kóng sī pí-phēng chhín-chhiūⁿ 70 nî kú tiàm tī Pa-pí-lûn ; ná-kú ná m̄ hâng-ho̍k . A . . 1377 ū tò-tńg--khì Lô-má siâⁿ khiā-khí .
A . . 1378 lâng chū-chi̍p tī Lô-má koh kéng chi̍t ê pà-pek , kéng Í-tāi-lī ê lâng Ní-pan  . Hit-ê lâng chin pháiⁿ , tì-kàu hiah-ê lâng koh chū-chi̍p kóng i kéng-liáu m̄-tio̍h ; chiū koh kéng in ka-tī chi̍t-lâng chò pà-pek Ki-bûn . Chiàu in kóng , thâu chi̍t-pái kéng ê sî-chūn , ū lâng háng in tì-kàu in bē chú-tit-ì ; iū-koh hit-ê lâng bô hō͘ saⁿ-hūn-jī kéng i , chiàu hit-ê kū ê hoat-tō͘ ; chí-ū khah tōa-pòaⁿ kéng i , sī thàn chêng-ê pà-pek chū-choan siat ê sin-khóan . Tùi hit-sî chha-put-to 40 nî kú ū nn̄g-ê pà-pek , chi̍t-ê tòa tī Lô-má , chi̍t-ê tòa tī A-hun-iông , saⁿ kong-kek saⁿ kek-chhut . Hiah-ê tōa-kok chi̍t-pòaⁿ ūi chi̍t-pêng .
Ní-pan tòa tī Lô-má , i sí-liáu ū saⁿ-ê pà-pek liân-liân chiap-ūi , lō͘-bóe ê sī Kiat-khó͘-le̍k . Ki-bûn tòa tī A-hun-iông ; āu-lâi Pit-nî-tē chiap i-ê ūi . Hit kúi-cha̍p-nî ê tiong-kan peh-sèⁿ chin kan-khó͘ , m̄-chai tó chi̍t-pêng khah-tio̍h ; pà-pek kap pà-pek teh saⁿ-kek si̍t-chāi chin kiàn-siàu . Khiok iā ū chi̍t-hāng ê lī-ek ; in-ūi lâng tek-khak ài chhâ khòaⁿ tī-lí kàu-hōe kó-jiân tio̍h cháiⁿ-iūⁿ . Chhâ-liáu chiū chai chá-chêng ê sî Lô-má ê kam-tok bô chhin-chhiūⁿ hit-sî pà-pek ê khóan , kàu-hōe eng-kai tio̍h ka-tī siat-hoat . Hoat-kok ha̍k-hāu ê sian-siⁿ chin gâu káng-kiù chit-hō ê tō-lí . 
Kok-ông chiū saⁿ-kap gī-lūn tio̍h chū-chi̍p chi̍t-ê tāi-hōe lâi siat-hoat . Chiū A . . 1409 tī Pí-sa chū-chi̍p , lut nn̄g-ê pà-pek ê chit , lâi siat chi̍t-ê sin-ê A-le̍k-san-tāi . M̄-kú īn nn̄g-è pà-pek bô hâng-ho̍k tāi-hōe ; tì-kàu ū saⁿ-ê pà-pek teh sio-chiⁿ . A-le̍k-san-tāi sí koh kéng chi̍t-ê Iok-hān XXIII . Hit-ê lâng chin pháiⁿ ; hông-tè Se-ki-su-būn  bián-kióng i koh kiò tāi-hōe chū-chi̍p A . . 1414 tī Kam-tiàm-siâⁿ tāi-seng gī-tiāⁿ kóng tāi-hōe tùi Siōng-tè tit-tio̍h i-ê kôan-lêng , pà-pek kap chèng-lâng lóng tio̍h hâng-ho̍k i . Hit saⁿ-ê pà-pek in iā kā i lut-chit . Khó-sioh liâm-piⁿ koh siat chi̍t-ê , Má-teng . I chin m̄ kam-gōan hâng-ho̍k , iā m̄-ài in kái-chiàⁿ hong-sio̍k ; bô lōa-kú sòaⁿ-hōe . Hit-pang tāi-hōe ū sio-sí nn̄g-ê kái-chèng-su , Ô͘-sū Iok-hān  kap i-ê pêng-iú Iâ-lō͘ . ( Ē-té beh kóng-khí in-ê tāi-chì ) .
A . . 1431 koh chū-chi̍p tāi-hōe tī Sūi-sū kok , Pa-sek  siâⁿ , tī-hia iû-gôan kóng pà-pek tio̍h hâng-ho̍k in , iā ū gī-tiāⁿ ké kúi-nā hāng ê mâu-pēng . Chóng-sī pà-pek Iú-ki-nái-iû ( Eugenius ) hiâm-in , lēng-gōa kiò tāi-hōe chū-chi̍p tī Í-tāi-lī kok . Pa-sek ê tāi-hōe chiū kek i , siat pa̍t-lâng chò pà-pek , Hui-le̍k-su . Chóng-sī hiah-ê tōa-kok bô jīn i chò pà-pek , in lóng kui tī Iú-ki-nái-iû ; tùi hit-sî kàu-hōe koh ha̍p chò chi̍t-ê . M̄-kú peh-sèⁿ ê sim m̄ kam-gōan , in bô chhin-chhiūⁿ kúi-nā pah-nî chêng kan-ta teh hâng-ho̍k pà-pek . Iā ū lâng khah hó-táⁿ phoe-phêng pà-pek ê só͘-chò . Chhin-chhiūⁿ ū chi̍t-ê put-chí chhut-miâ chō-si ê lâng , miâ tàn-tē , kóng i ū lo̍h tē-ge̍k , tī-hia khòaⁿ-kìⁿ chi̍t-ê pà-pek teh siū hêng-hoa̍t , iā teh kiò Phó͘-nái-hùi tio̍h lâi thè i .
Taⁿ chiong hit kúi-pah nî ê lâi-le̍k khioh chò-hóe pâi tī ē-té :
A . . 800 , pà-pek siat Chia-lī-su chò hông-tè .
A . . 1000 , lâng phah-sǹg boa̍t-ji̍t beh kàu , sim-koaⁿ chin lōan ; pà-pek pháiⁿ , hō͘ peh-sìⁿ khòaⁿ-khin
A . . . 1100 , kiat-khó-le̍k kó͘-bú heng-khí kàu-hōe ê kôan-pèng .
A . . 1200 , Í-lō-sim-tek III ( Un-jio̍k-sim ) ê sî , kàu-hōe ê kôan-pèng tē-it-tōa .
A . . 1300 , Phó͘-nái-hùi ài chhiàm-kôan , chóng-sī bô hoat-tit .
Pà-pek tiàm Hoat-kok . 70 nî .
Nn̄g ê pà-pek saⁿ-kek . 40 nî kú .
. 1400 , tāi-hōe chū-chip siat-hoat .
. 1500 , kui-chèng .
Chiàu án-ni lâi khòaⁿ ū kúi-nā hāng thang chai . 
 Pà-pek chhiàm-kôan sī ûn-un-á chhiàm . Sin-iok ê Sèng-chheh lóng bô kì-chài Pí-tek á-sī pa̍t-lâng chò pà-pek ; lán iā thang chai pà-pek cháiⁿ-iúⁿ chi̍t-pō͘ chi̍t-pō͘ chhiàm-kôan : i iā chhiàm-kôan chē-chē sī óa-khò hit-hō bô iáⁿ ê sū . 
A . . 500 ū chi̍t-ê siu-tō-jîn Tāi-o͘-nî-se-o͘  tù chi̍t-pún chheh , kì kok tāi-hōe só͘ gī-tiāⁿ ê sū . ( Gôan-pún káng-kiù lâi siat se-le̍k , ēng chú lâ-so͘ chhut-sì chò gôan-nî , chiū-sī chit-ê lâng ) . I ū chiong Lô-má kam-tok só͘ siá ê phoe ki tī hit tiong-kan , tē-it chá ê sio̍k tī A . . 385 . Pà-pek khòaⁿ-kìⁿ chit pún chheh chin hoaⁿ-hí , in-ūi in-ê phoe kap tāi-hōe só͘ gī-tiāⁿ ū pâi chò-hóe , ná-chhin-chhiūⁿ pêⁿ-pêⁿ ū kôan . A . . . 630 lâng ū koh chhut chi̍t-pún thiam-pó͘ kúi-nā tiuⁿ ; kóng sī Se-pan-ngâ chhut-miâ ê kam-tok I-sī-to só͘ pī-pān--ê . Hit-pún só͘ kì ê káⁿ lóng si̍t-ê khah-chē . Chóng-sī A . . . 840 ū lâng tī Hoat-kok koh ke-thiⁿ chiâⁿ pah tiuⁿ iû-gôan sī ēng I-sī-to ê miâ . Chiah-ê só͘ ke-thiⁿ-ê khah-chē sī ké-ê ; chhin-chhiūⁿ chi̍t-tiuⁿ sī Hûi-tek ( A . . 190 ~ 202 ) kià hō͘ Thê-o-hui-lô ( A . . 400 ) . Chiông-tiong ū-ê sī sio̍k tī sù-tô͘ ê sî-chūn , ná-chún chhin-chhiūⁿ hit-sî pà-pek í-keng teh kóan-hat thong kàu-hōe ; Kam-tiám-teng chiong kok-kôan sàng pà-pek , hit tiuⁿ jī iā kì tī-hia . Chit-pún chheh tù-liáu , lâng liâm-piⁿ sìn lái hâng-ho̍k ; tùi án-ni pà-pek ê kôan chám-jiân khah-tōa ; in ná-kú ná chhiàm-kôan chē-chē sī óa-khò chit-pún ê ōe . Kàu kui-chèng ê sî-chūn lâng káng-kiù lâi chai só͘ kì-chài lóng sī ké-chò-ê khah-chē : Thian-chú-kàu ê lâng iā m̄-káⁿ chèⁿ bô .
( 2 ) Pà-pek kap kok-ông kè-kàu khah-chē sī ài ke-thiⁿ kàu-hōe ê kôan-pèng sè-thâu , khah m̄-sī tì-ì kàu-hōe ē chiâⁿ-sèng . I tek-khak ài kéng kam-tok m̄-sī in-ūi ài kéng tú-hó jia̍t-sim ê lâng , thang lī-ek hiaⁿ-tī ; khah-chē sī in-ūi tham-sim ài thàu-chîⁿ , he̍k-sī ài siu hiah-ê cho͘ , á-sī bē hit-ê chit hō͘ sin ê kam-tok .
( 3 ) Pà-pek tiàm tī Lô-má-siâⁿ teh liāu-lí bān-kok kàu-hōe ê sū , chha-put-to bē bián-tit tek-chōe hiah-ê kok-ông . Sui-jiân in chin sè-jī , bô ài kòe-hun , put-kò teh pān kàu-hōe ê tāi-chì , bô ài chhap-sū , iáu-kú kok-ông éng bô hoaⁿ-hí khòaⁿ-kìⁿ in-ê peh-sìⁿ ê sū chē-chē hō͘ gōa-kok lâng siat-hoat , ông iā lóng m̄-thang chhap . Hô-hòng pà-pek chin bô sè-jī , tian-tò ài thàn-phāng lâi chhap-sū , tek-khak ū tōa kiáu-jiáu .
( 4 ) Lán iā thang siūⁿ siat-sú kàu-hōe tùi thâu kàu bóe lóng sī thàn Tiúⁿ-ló-hōe ê khóan-sit , bô ké-ōaⁿ lâi siat kam-tok á-sī pà-pek , phah-sǹg m̄-bián chhin-chhiūⁿ chit-hō ê kiáu-jiáu . In-ūi lán tiong-kan bē-tit-thang chi̍t-lâng chhut-thâu chhiàm-kôan , kap kok-ông kè-kàu , khí su-io̍k lâi kek-chhut i-ê tùi-te̍k ; tio̍h khah-chē lâng kam-gōan chiàⁿ ē siat-hoat-tit .
2 . Tē-jī hāng ê mâu-pēng chiū-sī só͘ thôan ê tō-lí ū chhò ( Khòaⁿ tē 1 bīn ) . Chiông-tiong tē-it lī-hāi chiū-sī kàu-sū chhiàm-kôan chò chè-si , chò tiong-pó . Ku-iok ê sî ū chè-si ; Sin-iok bô , Iâ-so͘ sī chè-si-tiúⁿ , i-ê peh-sìⁿ lóng pêⁿ-pêⁿ chò chè-si . ( Hi-pek-lâi 4 : 15 , 16 , Hi-pek-lâi 10 : 11 , 12 , I Pí-tek 2 : 5 , 9 , Be̍k-sī-lio̍k 1 : 6 ) . Chiàu in kóng , peh-sìⁿ tio̍h tùi chè-si jīn-chōe lâi hō͘ i sià-bián , m̄-thang ka-tī khòaⁿ Sèng-chheh , tio̍h thiaⁿ sîn-hū ê tō-lí , nā bô kap chè-si hô chiū-sī lī-khui Siōng-tè .
Chiàu in kóng lâng nā ài tit-tio̍h sià-chōe , tek-khak chi̍t-hāng chi̍t-hāng lóng tio̍h kóng-bêng hō͘ chè-si thiaⁿ chiàⁿ thang sià-bián ; sui-jiân sī sim-lāi kî-bi̍t ê sū á-sī ke-lāi su-khia ê tāi-chì lóng tio̍h kóng-bêng . Chit-hō ê tō-lí iā tōa-tōa ke-thiⁿ chè-si ê kôan-pèng . 
Tùi án-ni iā ū Sèng-thé hòa-chit ê chhò ; in-ūi ū chè-si tio̍h ū chè-sū ( Hi-pek-lâi 8 : 3 ) . Chit-ê tō-lí bô kì tī Sèng-chheh , khah-chá ê kàu-sū iā bô kóng . Thâu-chi̍t-pái kóng-bêng chiū-sī A . . 844 , ū chi̍t-lâng La̍t-bé-to͘  kóng án-ni . Hit-sî ū lâng piān-pok kóng piáⁿ kap chiú put-kò sī phì-jū Ki-tok ê bah kap hoeh ( ( Í-lī-jî-nâ , ) ; āu-lâi Sūi-sū-kok kui-chèng ê sian-siⁿ Sū-eng-lī iā ū kóng án-ni . Iā ū lâng La̍t-lân-o͘  kóng , chia̍h-piáⁿ ê sî-chūn chú ê bah t-teh hō͘ sìn-ê lâng chia̍h ( Iok-hān 6 : 53 ~ 58 ) . Chit-ê khah chhin-chhiūⁿ Kap-lîm ê tō-lí . Lō͘-tek kóng iáu-kú khah tāng , kóng chú ê seng-khu sīt-chāi saⁿ-kap tī-teh , m̄-nā tùi lâng ê sìn . Chiàu Lô-má kàu ê tō-lí , chè-si hiàn Iâ-so͘ ê seng-khu tī tôaⁿ-téng lâi sio̍k láng ê chōe , peh-sìⁿ tio̍h kūi lo̍h khì pài . Tùi áu-ni chè-si ê kôan chin tōa . A . . 1215 La-tek-lân ê tāi-hōe ū gī-tiāⁿ piàn-chit ê tō-lí .
Lâng nā tùi chè-si kiû sià-bián ū-sî hoa̍t-kim , sī hó thàn-chîⁿ ê hoat-tō͘ , āu-lâi pìⁿ-chò bē sià-chōe ê phiò . Sī tùi chit-ê in-toaⁿ Lō͘-tek khí-thâu kap in piān-lūn . 
Iā u thôan sí-āu Liân-ge̍k ê tō-lí ; iā ū pài Sèng-jîn pài Má-lī-a ê chhò . Lóng sī tì-kàu peh-sìⁿ chin kan-khó͘ , tio̍h hâng-ho̍k sîn-bū chhin-chhiūⁿ gín-ná ê khóan , bē-tit-thang chhin-chhiūⁿ tōa-hàn lâng hó-táⁿ chhin-kīn thiⁿ-pe ( Ka-lia̍p-thài 3 : 23 ~ 4 : 11 , Má-thài 23 : 8 ~ 12 ) .
3 . Hit-sî ê hong-sio̍k chin m̄-hó . Pà-pek kap tōa ê kàu-sū chē-chē chhia-hôa khoài-lo̍k chhin-chhiūⁿ sè-sio̍k lâng ; sio-chiⁿ chit-jīm , thang niá sok-kim ; bô tha̍k Sèng-chheh , bô ài kóng tō-lí . Iā ū siat chē-chē cheh-khì kah lâng siú ; ū kiông thiu peh-sìⁿ ê chîⁿ . Tì-kàu lâng khòaⁿ Sèng-kàu chò chin tāng ê tàⁿ , lóng bô hoaⁿ-hí thàn chhin-chhiūⁿ tit-tio̍h tháu-pàng ê khóan-sit .
Tē it lī-hāi chiū-sī hit-ê kìm kè-chhōa ê hoat-tō͘ ; chit-ê tāi-chì m̄-kàⁿ kóng-bêng ; m̄-nā góan teh kóng , chiū-sī in ka-tī iā chē-chē sian-siⁿ hôan-ló . 
Kàu-hōe ná-kú ná-chhò , siông-siông ū lâng chhut-thâu lâi piāu-pok , kóng tek-khak tio̍h kái-kò lâi kui-gôan ; m̄-kú hit-hō lâng hō͘ pà-pek í-ki̍p koaⁿ-hú khún-tio̍k sòa hāi-sí , in-ê ha̍k-seng chiū sì-sòaⁿ . Kàu Lō͘-tek ê sî pà-pek iā beh án-ni , m̄-kú bô hoat-tit . 
A . . 1170 ū chi̍t-ê seng-lí-lâng , miâ Óa-tō͘ , tòa tī Lâi-un-sū siâⁿ , chhíⁿ-gō͘ ài tit-tio̍h kiù ; lâng pò i tha̍k Thài 19 : 21 . I liâm-piⁿ thàn , chhiáⁿ sian-siⁿ hoan-e̍k Sèng-chheh , kap i-ê phōaⁿ chē-chē sì-kè pò͘-tō . Gôan-pún pà-pek o-ló in , chóng-sī āu-lâi hiâm in . A . . 1183 kek in chhut . I iáu-kú jia̍t-sim thôan ná-kú ná khui-khoah .
In-ê tō-lí kap lán-ê chha-put-to saⁿ-tâng . In khì-choa̍t pà-pek kap chè-si , Liân-ge̍k , thè sí-lâng liām Bí-sat , pài Má-lī-a kap sèng-tô͘ , hòa-chit , kìm kè-chhōa , kiông-thiu peh-sèⁿ ê chîⁿ , bián-phiò ; khiok tùi sìn chheng chò-gī ê tō-lí khah bô bêng . 
Āu-lâi pà-pek put-chí khún-tio̍k in , ū-sî ēng O-chhat-hōe , ū-sî hoan-hù kok-ông chhe peng khì bia̍t in . In sòa khì tòa tī Í-tāi-lī pak-pêng soaⁿ . A . . 1655 thâi-sí 6000 lâng ; tì-kàu Eng-kok ê bîn-chú thè in chhut-thâu . A . . 1686 koh tōa khún-tio̍k sǹg-sī soah-bóe pái .
Kīn-lâi in kàu Í-tāi-lī ta̍k só͘-chāi thôan tō-lí ; tī Lô-má siâⁿ iā ū siat-kàu . ( Lūn Óa-tun-sū-hōe khòaⁿ Sèng-hōe Sú-kì II , tē 5 ~ 8 chiuⁿ . )
Ōe-li̍p ( A . . 1324 ~ 1384 ) sī Eng-kok tha̍k-chheh-lâng , hiâm pà-pek ê chhiàm-kôan kap kàu-sū ê bô chīn-tiong . Āu-lâi ū ké-chiàⁿ tō-lí , chhin-chhiūⁿ Óa-tun-sū-hōe ê khóan . I iā hoan-e̍k Sèng-chheh ; iā siat chi̍t-ê “ Sàn-hiong chè-si ” ê hōe , chhe in sì-kè thôan tō-lí . Pà-pek ài beh lia̍h i , m̄-kú bē hāi i , in-ūi Eng-kok ê tōa-koaⁿ ū-ê ūi i . I-ê ha̍k-seng ū-ê hō͘ lâng lia̍h khì sio-si ; i sí-liáu 30 nî kú ê sî Kam-tiàm ê tāi-hōe hoan-hù lâng ó͘ i-ê kut-thâu sio chò hu , hiat-lo̍h hô--n̍i̍h . ( Khòaⁿ Sèng-hōe Sú-kì II , tē 9 chiuⁿ . )
Tī Au-lô-pa Po͘-hí-bí-a kok ū chi̍t-ê chin gâu ê sian-siⁿ , O͘-sū Iok-hān ( 1369 ~ 1415 ) . I tit-tio̍h Ōe-li̍p ê chheh , iā thôan tō-lí chhin-chhiūⁿ i-ê khóan . ( Kok-ông ê chí-mōe ū kè Eng-kok ê ông , tùi án-ni nn̄g-ê kok khah ū óng-lâi . ) Peh sìⁿ chē-chē hoaⁿ-hí thàn i-ê tō-lí . Pà-pek ū kek i chhut , i m̄-khéng hâng-ho̍k , kóng tāi-hōe tio̍h chū-chi̍p lâi pān-sū . Só͘-í hông-tè se-ki-su-būm tiàu i lâi Kam-tiàm hù-hōe , iā chhut pó-hō͘ ê jī hō͘ i . Chóng-sī tāi-hōe lia̍h i koaiⁿ-kaⁿ , āu-lâi kā i sio-sí ; hông-tè iā kam-gōan . Iā sio-sí i-ê pêng-iú Iâ-lō͘ . Khòaⁿ Sèng-hōe Sú-kì II , 9 chiuⁿ .
Po͘-hí-bí-a ê peh-sèⁿ thiaⁿ-liáu chin siū-khì , khí-peng kap Lô-má-kàu kau-chiàn chin kú . Āu-lâi hoaⁿ-hí kap Lō͘-tek kau-pôe . Tī in pún-kok siū chin tōa ê khún-tio̍k ; ū-ê khì pa̍t-kok hō-chò Mô͘-lūi-hui-a , tī-hia siat-kàu , kàu tī kin-á- ji̍t iáu tī-teh . In chi̍t-hāng chin hó , chiū-sī kó͘-bú soan-tō ê sū ; in tī gōa-kok só͘ siat Soan-tō-hōe ê hōe-iú pí in pún-kok ê hōe-iú kúi-nā pōe khah chē . Au-lô-pa kap Bí-kok ê hōe-iú hiān-kim ū 10 , 0000 , in-ê soan-kàu-su 350 ê .
Tī Í-tāi-lī kok , Hok-bûn-tē siâⁿ , ū chi̍t-ê siu-tō-jîn , Sa-hoa-nâ-lô-lah ( , 1452 ~ 1498 ) . I iā ū thôan in-tián ê tō-lí , khiok khah bô chhin-chhiūⁿ Lō͘-tek hiah bêng . I gâu khǹg lâng hóan-hóe ké-pìⁿ , ho͘ siâⁿ-lāi ê peh-sìⁿ chiām-sî ké-ōaⁿ in-ê hong-sio̍k . Chóng-sí i iā hō͘ pà-kek lia̍h khì sio-sí .
A . . 1500 hit-pêng ê sū-chêng ū chám-jiân ké-ōaⁿ sin-khóan , chhin-chhiūⁿ teh khui-lō͘ hō͘ kàu-hōe khah khoài kui-chèng .
1 . Hiah-ê kok-tō͘ ûn-un-á khah khiā-chāi , peh-sìⁿ ū khǹg kò͘-kok ê sim ; kok-ông nā kap i-ê peh-sìⁿ hô chiū khah m̄-bián kiaⁿ pà-pek . Hit-sî ê pà-pek in ê phín-hēng iā khah m̄-hó . A . . 1471 ~ 1500 ū saⁿ ê chin phaiⁿ , hō͘ chèng-lâng só͘ khó-oòⁿ . Chit-hāng í-keng kéng-liáu .
2 . A . . 1453 , Hôe-hôe-kàu ê lâng Kong- sū-tàn-teng siâⁿ ; kàu taⁿ iáu-kú teh kóan i . Hit-sî hit-kok ê sian-siⁿ m̄-khéng hâng-ho̍k , chē-chē cháu kòe sai khì . In ū tòa in Hi-lia̍p ê chheh kap in khì ; kàu ta̍k só͘-chāi chò sian-siⁿ kà lâng tha̍k Hi-lia̍p ê bûn . Hit-sî chē-chē lâng hoaⁿ-hí kap in tha̍k , sòa káng-kiù kó͘-chá Hi-lia̍p kok Sèng-jîn ê tō-lí , lâi khui in-ê sim-khiàu ; iā tha̍k kó͘-chá Sèng-kàu sian-siⁿ ê chheh , lâi pí-phēng in hit-sî kàu-hōe ê khóan-sit . Chiah-ê tha̍k-chheh lâng ê tiong-kan ū-ê thàn Iâ-so͘ Sèng-kàu ; ū-ê iû-gôan thàn Lô-má-kàu , m̄-kú khah bô hâng-ho̍k ; chin ài phoe-phêng ki-chhì hit-hō bô lō͘-ēng ê kàu-sū ; chiông-tiong tē-it chhut-miâ ê chiū-sī Í-lia̍p-bo̍k . ( Khòaⁿ Sú-kì II , 15 chiuⁿ , 91 ~ 95 bīn . ) Iū-koh chi̍t-hāng chin iàu-kin chiū-sī tùi hit-sî lâng ē hiáu-tit tha̍k Sin-iok ê pún-bûn , thang hoan-e̍k chò ta̍k-kok ê khiuⁿ-kháu .
3 . A . . 1455 lâng ēng oa̍h-pán ê jī ìn Sèng-chheh . Chêng lóng sī ēng chhiú chhau-siá--ê , chheh chin kùi , chio lâng tha̍k . Tùi siat ìn-chheh ê khì-khū ê liáu-āu , chheh chin chē iā chē-chē lâng ài tha̍k . Tē-it iàu-kín chiū-sī peh-sìⁿ tit-tio̍h Sèng-chheh thang khòaⁿ . Iū-koh kui-chèng ê sian-siⁿ m̄-nā thôan tō-lí hō͘ in-ê ha̍k-seng thiaⁿ ; in iā ìn-chheh kóng-bêng in-tián ê tō-lí , hō͘ chèng peh-sìⁿ í-ki̍p gōa-kok lâng lóng thang khòaⁿ .
4 . Tī 1492 ū chi̍t-ê Se-pan-ngâ lâng sái chûn kàuA- bí-lī-ka chiu . Chêng bô lâng káⁿ kòe hit-ê tōa Se-iûⁿ . Tùi hit-sî lâng ê sim khah khui-khoah , khah bô siū pé-pa̍k . Āu-lâi Au-lô-pa ē peh sìⁿ nā tú-tio̍h khún-pek tòa bē-tiâu , in ē cháu-khì Bí-kok siám-pī .
Ū lâng liû-thôan kóng A . . 1517 , 10 goe̍h 30 mê , Sak-sū-nî  kok ê kong-hô͘ bāng-kìⁿ , ū chi̍t-ê siu-tō-jîn siá tōa jī tī Ûi-tun-po͘  ê lé-pài-tn̂g , sui-jiân saⁿ lī-khui 5 phò͘ lō͘ ê hn̄g kong-hô͘ iáu-kú ē khòaⁿ-kìⁿ hiah-ê jī ; hit ki pit iā chin tn̂g , ū kàu Lô-má siâⁿ , tín-tāng pà-pek ê bián-liû ! Kòe-ji̍t Lō͘-tek Má-teng ti hit-ê pài-tn̂g ê mn̂g ū tèng chi̍t-tiuⁿ jī-iūⁿ kì-chài 95 tiâu ê tō-lí , teh piān-pok bián-phiò ê lí-khì . Tùi hit-ji̍t thang sǹg kui-chèng ê heng-khí . ( Khòaⁿ Sú-kì II , 11 ~ 16 chiuⁿ . )
Lō͘-tek Má-teng sī sàn-hiong choh-sit lâng ê kiáⁿ , chhut-sì 1483 , 11 goe̍h 10 hō . I-ê lāu-pē chhe i khì tha̍k-chheh thang chò piān-hō͘-sū ; m̄-kú i-ê liông-sim chhéⁿ , chai chōe , chin kiaⁿ , khì chò siu-tō-jîn . Tī-hia iû-gôan bô pêng-an . A . . 1508 tī Ûi-tun-po͘ chò sîn-ha̍k-hāu ê sian-siⁿ ; A . . 1511 khì Lô-má ; tī-hia siūⁿ-tio̍h hit-kù “ tùi sìn chiàⁿ ē oa̍h ” , sim chiū pêng-an . Tùi hit-sî put-chí tùi-tiōng iu-tián ê tō-lí , kìⁿ-nā hōan-tio̍h chit-tiâu ê tō-lí , i tiāⁿ-tio̍h ài piān-pok . Só͘-í Thê-sìn lâi bē bián-phiò ê sî , Lō͘-tek chhut-la̍t piān-lūn , sòa hiâm pà-pek . Tī 1520 nî 7 goe̍h 15 hō , pà-pek chhut-chiàu gí Lō͘-tek ; tī 12 goe̍h tē 10 hō , Lō͘-tek tī chhī-tiûⁿ chiong hit-tiuⁿ chiàu sio-lio--khì .
Tī 1521 , hông-tè tiàu Gī-hōe tī Gô͘-mô͘-siâⁿ chū-chi̍p , kiò Lō͘-tek lâi hō͘ i pān , iā chhut pó-hō͘ ê jī-iūⁿ hō͘ i . Lō͘-tek bô jīn-chhò , hiah-ê Chú-kàu-ê ài hō͘ i sí , chhin-chhiūⁿ pah-gōa nî chêng hāi-sí O͘-sū . Chóng-sī hông-tè m̄-khéng hāi i , pàng i tò--khì i-ê chhù ; m̄-kú gí i sí-chōe , lâng nā tú-tio̍h i tio̍h thâi i . Só͘-í i-ê pêng-iú chhe lâng lia̍h i khì soaⁿ-lāi ê chhù , tòa tī-hia 10 goe̍h ji̍t kú ; tī-hia hoan-e̍k Sèng-chheh .
I bô tī-teh ê sî tō-lí thôan ná khui-khoah ; hit-sî ū lâng chò tāi-chì kòe-thâu , Lō͘-tek chiū tò-tńg-khì siat-hoat ; iā bô lâng hāi i . M̄-nā án-ni , chiah-ê kong-hô͘ ū-ê iā kiò pà-pek tio̍h kui-chèng . Tī 1526 Gī-hōe tī Sū-pài siâⁿ chū-chi̍p , gī-tiāⁿ ta̍k-kok thang chhut-chāi i phah-sǹg ; chóng-sī hông-tè m̄-chún , kiò in koh chū-chi̍p tio̍h chiàu Gô͘-mô͘ ê Gī-hōe só͘ chù-tiāⁿ . Hit-sî kúi-nā kok ê kong-hô͘ í-ki̍p tōa-koaⁿ hiàn chit-tiuⁿ-jī kóng bē-sái-tit án-ni , in m̄ hâng-ho̍k . ( Tùi án-ni lán Iâ-so͘-kàu tī hit-pêng kiò-chò . ) Tī 1530 hông-tè pún-sin lâi O͘-sū-pō͘  beh siat-hoat ; hit-sî lô-tek kap chin gâu-ê pêng-iú , Mûi-lân-tun  Pī-pān chi̍t-ê sìn-keng , hō͘ lâng tha̍k tī hông-tè ê bīn-chêng . Kàu-taⁿ Lō͘-tek-kàu iáu-kú teh ēng chit-ê sìn-keng .
Hông-tè m̄-khéng chún , kiò in hâng-ho̍k ; in koat-tòan m̄ . Āu-lâi khí-peng kau-chiàn ; kàu 1555 Gī-hōe koh chū-chi̍p tī O͘-sū-pō͘ , gī-tiāⁿ lūn Sèng-kàu ta̍k-kok thang chhut-chāi i .
Lō͘-tek-kàu tú-tio̍h kúi-nā hāng ê chó͘-tòng . Chi̍t-hāng sī hit-sî ê choh-sit lâng chin sàn , ná-kú ná kan-khó͘ . In pún-jiân í-keng kúi-nā ūi ū hóan-pōan bē chiâⁿ ; tī 1527 ū khah hó-táⁿ kiat-tóng . In pâi-lia̍t 12 tiâu khóaⁿ in beh thó , khah-chē khiok sī chin kong-tō , in só͘ eng-kai tit-tio̍h . Chóng-sī kok-ông m̄-khéng , chhe-peng kap in sio-thâi , ū thâi-sí 5 , 0000 lâng . Chit-ê tāi-chì put-chí chó͘-tòng kui-chèng ê sū . Kok-ông hiâm Lō͘-tek kóng sī tùi thiaⁿ i-ê tō-lí peh-sìⁿ chiū siūⁿ chit-ê ì-sù ; peh-sìⁿ hóan-tńg hiâm i pho͘-pâi kong-hô͘ bô thé-thiap kan-khó͘ lâng .
Iū-koh chi̍t-hāng sī Lō͘-tek kap Sūi-sū-kok kui-chèng ê sian-siⁿ put-hô , lóng sī piān-lūn Bóan-chhan ê ì-gī ; tì-kàu sio-chiⁿ chhin-chhiūⁿ tùi- tek ê khóan-sit . 
Iū-koh chi̍t-hāng ê chó͘-tòng sī in-ūi lâng thôan hit-hō bô-hoat-kàu , chha-put-to chhin-chhiūⁿ Pó-lô ê sî-chūn , m̄-kú khah siong-tiōng . Chiàu in kóng sìn Chú ê lâng bô hâng-ho̍k lu̍t-hoat , iā m̄-bián thàn lu̍t-hoat ê ōe ; ta̍k-lâng siū Sèng-sîn ê kám-tōng chiū hó . Ū-ê sio in-ê Sèng-chheh , in-ūi m̄-bián khòaⁿ ; kóng lâng káng-kiù ha̍k-būn sī bô lō͘-ēng ; khòaⁿ-khin Sé-lé , Bóan-chhan ; kóng kàu-hōe-lāi m̄-thang siat-li̍p lâng tng-chit ; peh-sìⁿ iā m̄-bián hâng-ho̍k koaⁿ-hú . In hiâm Lō͘-tek chhin-chhiūⁿ hiâm Lô-má-kàu chi̍t-iūⁿ . Kàu ta̍k só͘-chāi ji̍p pài-tn̂g húi-hoāi lāi-bīn ê mi̍h ; sì-kè put-chí jiáu-lōan . Lō͘-tek ê ha̍k-seng ū-ê siū-bê ; i pún-sin chhut-la̍t kap in piān-pok . Koaⁿ-hú iā khòaⁿ in chò bô͘-hóan chhut-la̍tap- chè ; ū-ê hêng-hoa̍t chin chhám . Lô-má-kàu ê lâng kóng chiàu Lō͘-tek ê tō-lí chiah-ê lâng sī tio̍h , in khah hó-táⁿ kek hit-ê lí-khì nā-tiāⁿ . Kong-hô͘ tú-tio̍h chit-hō sū , ū-ê iā tām-po̍h lún ; kiaⁿ-liáu pa̍t-ji̍t ná-kú ná ē án-ni . Téng-bīn só͘ kóng hiah-ê choh-sit lâng iā hō͘ in hām-hāi ; in siū in-ê bê-he̍k kiâⁿ-chhò , tì-kàu Lō͘-tek kap i-ê pêng-iú khah m̄-káⁿ ūi in . 
Chiah-ê sian-síⁿ ū-ê iā khì kàu Sūi-sū-kok khì kiáu-jiáu ; hō͘ Kap-lîm chhut-la̍t piān-lūn lâi iok-sok . 
Iā ū chi̍t-hāng chin khó-liân , iā chin lī-hāi . Ū chi̍t-ê kui-chèng ê kong-hô͘ i-ê su-io̍k tōa , siông-siông ài khì thit-thô . Chóng-sī sim-lāi iā kan-khó͘ ; teh siūⁿ nā ke chhōa chi̍t-ê bó͘ sī khah hó lām-sám thit-thô . Chiàu i siūⁿ Kū-iok ê sî sèng-tô͘ ū chhōa kúi-nā-ê ; i-ê hū-jîn-lâng nā kam-gōan káⁿ ē chò-tit . I chhe lâng khì chhéng-kàu Lō͘-tek kap i-ê pêng-iú ; in ìn i kóng , eng-kai tio̍h ka-tī iok-sok ; khó-sioh iā ū kóng , nā kó-jiân bē iok-sok-tit . Koh chhōa chi̍t-ê sī khah-iâⁿ lām-sám thit-thô . Kong-hô͘ thiaⁿ-liáu koh chhōa chi̍t-ê hū-jîn-lâng ( A . . 1540 ) . Sian-siⁿ siūⁿ-liáu chai-chhò ; Mûi-lân-tun hôan-ló kàu beh sí . Bô lōa-kú lâng tit-tio̍h chai , put-chí hiâm in ; hu-jîn ê chhin-lâng iā chin siū-khì ; kong-hô͘ iā tio̍h chin sè-jī pān-sū , kiaⁿ-liáu nā tek-chōe hông-tè , i ē gí i sí-chōe . Chiàu án-ni khòaⁿ kong-hô͘ nā pōe-kàu kap Lō͘-tek chò tùi-te̍k iā sī khah-hó , khah bô chó͘-tòng Sèng-kàu ê chìn-pō͘ .
Lô-má-kàu khah heng-khí iā ū kúi-nā hāng ê in-toaⁿ . Chi̍t-hāng sī in siū bián-lē , ké-ōaⁿ pháiⁿ hong-sio̍k , khah sè-jī kóng tō-lí . Koh chi̍t-hāng sī tōa khún-tio̍k kui-chèng ê lâng , he̍k-sī ēng koaⁿ-peng , he̍k-sī ēng O-chhat-hōe . Tì-kàu Í-tāi-lī , Su-pān-ngá , O-tē-lī-a ê Kui-chèng-kàu lóng hō͘ in châu-bia̍t . 
Iā ū siat Iâ-so͘ Gī-hōe , tiâu-kang beh hō͘ lâng lóng koh kui Lô-má-hōe . Ló-iô-lah Í-la̍h-tí-jû ( 1491 ~ 1556 ) sī ū chiok-ūi ê Su-pān-ngá lâng , siàu-liân ê sî tng-peng , tio̍h-siong ; hoat-jia̍t ê sî khòaⁿ-kiⁿ Má-lī-a chio i chò i-ê kang . I chiū hoat-gōan beh chīn i-ê la̍t koh heng-khí kū-kàu . Tī 1540 ū siat chi̍t-ê hōe , tiāⁿ-tio̍h ū chit-ê ì-sù . Hit-ê hōe-iú chin jia̍t-sim , m̄-kú m̄-hó miâ-siaⁿ ; nā ē heng-khí Sèng-kàu chiū put-kóan sím-mi̍h tāi-chì in lóng káⁿ chò . In tiong-kan ū chi̍t-ê put-chí chhut-miâ ê lâng , chiū-sī A-hui Hōan-ki ( 1506 ~ 1552 ) ; i ū lâi Ìn-tō͘ kap Ji̍t-pún kok thôan-kàu , iā ài ji̍p Tiong-kok , m̄-kú hit-sî bô ki-hōe . Lâng hong-siaⁿ kóng i ū kiâⁿ sé-lé hō͘ 100 , 0000 lâng .
Lō͘-tek tī Tek-kok teh thôan-kàu ê sî , Sū-eng-lī ( 1481 ~ 1531 ) tī Sūi-sū-kok pêⁿ-pêⁿ sī thôan hit-hō in-tián ê tō-lí . Lō͘-tek kui-chèng ê sū khah chhut-miâ khah chē lâng ū thiaⁿ-kìⁿ kóng , m̄-kú Sūi-sū-kok kui-chèng ê sū iā sī tōa iàu-kin . Sū-eng-lī siàu-liân ê sî tha̍k-chheh , chin hèng tha̍k Hi-lī-nî bûn kap Sèng-chheh ; tùi án-ni tit-tio̍h in-tián ê tō-lí , m̄-sī tùi Lō͘-tek o̍h--ê . Tī i só͘ tòa ê só͘-chāi ū Má-lī-a ê siōng ē ni̍h- ba̍k , chē-chē lâng khì hia kiû i-pēⁿ ; Sū-eng-lī hiâm hit-ê īⁿ-toan , khǹg in tio̍h sìn Iâ-so͘ chiū kàu-gia̍h . Iā kìm lâng m̄-thang bé bián-phiò ; kî-û ta̍k-hāng ê īⁿ-toan iā khì-choa̍t . Kam-tok ài-beh tong i m̄-thang kóng ; m̄-kú peh-sìⁿ chhiáⁿ in gī-lūn nn̄g-pêng ê tō-lí , āu-lâi hoaⁿ-hí thàn Sū-eng-lī . Hit-sî Sūi-sū-kok ū chē-chē séng , ta̍k-séng pān ka-tī ê tāi-chì ; chiông-tiong ū-ê thàn kū-khóan , ū-ê ài ōaⁿ-sin ; tì-kàu sio-thâi , Sū-eng-lī hō͘ lâng thâi-sí . Āu-lâi gī-tiāⁿ ta̍k-séng tio̍h chhut-chāi i thàn tō-lí . Hiān-kim Sūi-sū-kok ê peh-sèⁿ chha-put-to la̍k-hūn sī Iâ-so͘ kàu ê lâng .
In tē-it chhut-miâ ê sian-siⁿ sī Kap-lîm Iok-hān ( , 1509 ~ 1564 ) . I-sī chin gâu ê Hoat-kok lâng , pún sio̍k Lô-má-kàu ; kàu 23 hòe ji̍p Iâ-so͘ kàu , tī Pa-lé-su tú-tio̍h khún-tio̍k , tio̍h cháu khì pa̍t-ūi . Tī 1536 ū chhut chi̍t-pún chheh pâi-lia̍t Iâ-so͘-kàu ê tō-lí , chin tōa kám-kek lâng ê sim ; lán tī-chia só͘ thôan ê tō-lí khah-chē sī chiàu hit-pún ê khóan-sit . Āu-lâi khì tòa tī Sūi-sū-kok , Chià-nî-hoa siâⁿ  ; tī-hia siat giâm-hoat iok-sok peh-sìⁿ ê hong-sio̍k , chhut-la̍t thôan tō-lí . Chē-chē kok ê lâng kàu hia thiaⁿ i-ê kà-sī .
Tī hit-pêng ê kok ê tiong-kan tāi-khài lâm-pêng-ê sio̍k Thian-chú-kàu , pak-pêng-ê sio̍k Iâ-so͘-kàu . ( Ngô͘-lô-su kap Hi-lia̍p kok sio̍k Hi-lī-nî kàu ) . Tī Í-tāi-lī , Su-pān-ngá , O-tē-lī-a , Iâ-so͘-kàu hō͘ koaⁿ-hú bia̍t--khì ; hiān-kim chió-chió lâng teh thàn , kok iā khah soe-bî . Sūi-sū-kok khah bô chi̍t-pòaⁿ sio̍k Thian-chú-kàu . Tek-kok ê lâm-pêng sio̍k Thian-chú-kàu , pak-pêng sio̍k Iâ-so͘-kàu . Tan-kok , Sūi-tián kap Nó͘-ui sio̍k Iâ-so͘-kàu . 
Hô-lân kok gôan-pún sio̍k Su-pān-ngá ê hông-tè . Tī-hia ū lâng thàn Lō͘-tek ê tō-lí , hō͘ Thian-chú-kàu ê lâng lia̍h khì sio-sí ( 1523 ) . Hông-tè hoan-hù Chóng-tok tio̍h lóng châu-bia̍t hit-ê kàu . Peh-sìⁿ chiū hóan-pōan , kú-kú kap hông-tè kau-chiàn , siū chē-chē ê kan-khó͘ . In khah gâu kiâⁿ-chûn , tùi án-ni khah ē tí-tng . A . . 1579 chhit-séng tī pak-pêng hap chò chit-ê kok , kiò-chò Hô-lân , lóng m̄-jīn hông-tè chò sī-tōa . Lâm-pêng-ê thàn Lô-má-kàu , iû-gôan sio̍k Su-pān-ngá kóan ; āu-lâi hō͘ Hoat-kok khah-iâⁿ . Tī 1839 nî lēng-gōa siat chò Pí-lī-sî kok .
Hô-lân-kok thiah-lián ū heng-ōng , i-ê peh-sìⁿ kàu gōa-kok chò seng-lí . Tùi 1624 ~ 1662 kóan Tâi-ôan , tī-chia thôan tō-lí siat-kàu chiū-sī chit-ê Hô-lân-kok . Tī lâm-pêng-iûⁿ ū kúi-nā ê tōa hái-sū iáu-kú sio̍k i kóan-hat .
Tī Hoat-kok iā ū lâng ài kui-chèng . Kok-ông kap pà-pek lóng ài chó͘-tòng , iā siông-siông khún-tio̍k , bat chi̍t-pái thâi-sí 4000 gōa lâng , ta̍uh-ta̍uh lia̍h lâng sio-sí . Chóng-sī chē-chē lâng thàn , ū-ê ū-chiok-ūi ê lâng , chiông-tiong ū Chúi-su-thê-tok , Ko-lī-nî  , put-chí chhut-miâ . Āu-lâi nn̄g-pêng siothâi , thâu-bé chha-put-to chap pái . Iâ-so͘-kàu hit-pêng ê lâng kiò-chò Hú-chu-ná ( Hugoenoch ) ê lâng . Tī 1572 , 8 goe̍h 23 mê , tai-ke saⁿ-hô ê sî , kok-ông àm-chīⁿ chhe peng thâi-sí Iâ-so͘-kàu ê lâng , hit mî tī Pa-lê-su-thâi sí 4000 lâng , chiông-tiong Ko-lī-nî hō͘ in thâi . Āu-lâi sì-kòe thâi , kè-kiōng thâi sí 7 , 0000 lâng . Poeh-ge̍h 24 ji̍t sī Pa-to-lô-mái ê cheh-ji̍t ; lâng ēng i ê miâ lâi hō hit-ê sū . Pà-pek thiaⁿ-liáu chin hoaⁿ-hí ; tī Lô-má siâⁿ ū tiám-teng , pàng-chhèng , giâ lāu-jia̍t , chù pâi lâi siàu-liām . Kīn-lâi Thian-chú-kàu ê lāng kah kiàn-siàu , kàu bô ài kóng-khí .

Tiûⁿ-bīn . Chu-tn̂g . Hong-chhiong . Kiú-jû chiàⁿ chāi liām-chu
1 . Su : Hong-chhiong the̍h chheh lâi tha̍k .
2 . Chhiong : Hó . chú oa̍t ha̍k jî sî si̍p chi , put ia̍h oa̍t hò͘ , iú pêng chū óan-hong lâi , put ia̍h lo̍k hò͘ , jîn put tī jî put ùn , put ia̍h kun chú hò͘ .
3 . Su : Hó . lí chin chhong-bêng .
4 . Chhiong : Kám-siā sian-siⁿ ê kà-sī .
5 . Su : Jû-kiú . lí iā theh lâi tha̍k .
6 . Kiú : Sian-siⁿ Beh tha̍k tó-ūi chit pún .
7 . Su : Lí liân 1 pún sam-jū-keng iā tha̍k bô lō͘a chē , iā ū lō͘a chē pún mah ? ( Jû-kiúthe̍h chhut lâi sian-siⁿ bīn chêng tha̍k )
8 . Kiú : jîn . chi . chho͘ , sèng . pún . siān .
9 . Su : Koh lâi ni̍h ?
10 . Kiú : Koh lâi bē kì-tit , sian-siⁿ lí tha̍k hō͘ góa thiaⁿ , góa chiū ē kì-tit .
11 . Su : Lí koh siūⁿ khòaⁿ-māi ?
12 . Kiú : ah . ū lah , chē saⁿ-kūn .
13 . Su : Sím-mi̍h , tio̍h tha̍k hō͘ hó .
14 . Kiú : Chiap saⁿ-óa . ( chiap saⁿ-óa )
15 . Su : Lí chiong jîn chi chho͘ kái-sek hō͘ góa thiaⁿ .
16 . Kiú : jîn sī thó͘-tāu-jîn . ( lāu-su iô-thâu thó͘-khùi )
17 . Su : Chho͘ sī sím-mi̍h ?
18 . Kiú : Chho͘ sī phôe chho͘--ê .
19 . Su : Sèng sī sím-mi̍h ?
20 . Kiú : Sèng sī chhèng-phīⁿ .
21 . Su : Siān neh ?
22 . Kiú : Siān sī tha̍k-chheh tha̍k liáu chin siān .
23 . Su : liáu-jiân . liáu-jiân . lí chin bē chìn-pō͘ , án-ni góa chò chi̍t-ê tùi hō͘ lí tùi . chhiu-ú tùi sím-mi̍h ?
24 . Kiú : Góa siūⁿ bē chhut .
25 . Su : Cháiⁿ-iūⁿ siūⁿ bē chhut , seng siūⁿ khòaⁿ chhiu sī sím-mi̍h .
26 . Kiú : Chhiu . chhiu . ah siūⁿ-tio̍h lah , chhiu sī chhiu-chhiu-chhiu bē kiàn-siàu .
27 . Su : pháⁿ chú-tē lām-sám lâi .
28 . Kiú : Hit khóan ê tùi góa bē hiáu , nā pa̍t-hāng góa chiū ōe .
29 . Su : Lí ē chò sím-mi̍h tùi liām hō͘ góa thiaⁿ khòaⁿ-māi .
30 . Kiú : Thiⁿ tùi tē , kôan tùi kē , hāu-hia tùi pn̄g-lē , tiáⁿ-kòa tùi tiáⁿ-chhè , lāu-bú tùi lāu-pē , a-hiaⁿ tùi a-ché .
31 . Su : Iá-ū sím-mi̍h ?
32 . Kiú : bô lah .
33 . Su : iáu ū chit kù , góa kà lí , oa̍t kòe-khì .
34 . Kiú : Hó ( chiū oa̍t kòe-khì , lāu-su the̍h tek-pian chāi chhiú )
35 . Su : Lí koh chiong lí ê tùi liām chi̍t piàn .
36 . Kiú : Hó , Thiⁿ tùi tē , kôan tùi kē . ( í-gōa chiàu-kū kè-sio̍k liām chì chiong ) .
37 . Su : Kha-chhng tùi tek-poe ( ti̍t phah . Jû-kiú khàu ) .
38 . Kiú : Chhiong-hiaⁿ , kóaⁿ-kín lâi kiù-miā leh .
39 . Chhiong : Sian-siⁿ ah ! chhiáⁿ khoan-liōng leh ( Jû-kiú chi pē ji̍p-lâi ) .
40 . Pē : tàu-tí cháiⁿ-iūⁿ , Jû-kiúLí háu mi̍h-tāi ?
41 . Su : Gôan-lâi sī lí Jû-kiú chin bô un-khûn tha̍k-chheh , tú góa chò chit ê tùi chhiu-ú hō͘ i tùi i tùi bô , góa kiò i seng chiong chhiu--jī tùi , i chiū kóng chhiu chhiu chhiu , tùi bē kiàn-siàu , koh tùi sím-mi̍h ? Thiⁿ tùi tē , kôan tùi kē , hāu-hia tùi pn̄g-lē , lāu-bú tùi lāu-pē , a-hiaⁿ tùi a-ché , góa chiū ké 1 ê tùi , siu-lí i .
42 . Pē : Lí chit ê bô lō͘-ēng ê lâng , liān chhiu-ú tūi chhun-hong iā tùi bô lâi , iáu beh tha̍k sím-mi̍h chheh , lâi góa kà lí , chi̍t-ê tùi , thâu-khak-óaⁿ tùi gō͘-kin-kê . ( chiū siúⁿ thaⁿ chi̍t-ê pa-chiáng , Jû-kiú koh tōa-háu khí-lâ , hit sî-chūn bú chìn-lâi . )
43 . Bú : Sī sím-mi̍h tāi-chì , hó-thiⁿ hó-sî iā teh kiò khe-lô . ( koat-hō lāi Gôan-bûn bô chheng-chhó )
44 . Pē : Sī kah chit hō put-siàu-chú , bô phah sí lâu che teh sio-sià .
45 . Bú : Iōng-á , lí m̄-bián hiah siū-khì , khì chhiú chiū sī ēng phah ê , nā chhò-chhiú phah-sí , lí chiū chò bô khut-thâu , lâng kóng kà-kiáⁿ Iā tio̍h ngē , iā tio̍h nńg , góa bān-bān lâi khó͘-khǹg , i chiū ē thiaⁿ .
Kiú-á lâi , a-bú kā lí kóng , lí tio̍h jīn-chin tha̍k chheh , āu-ji̍t chiah ōe chhùn-chín , lí bô siuⁿ saⁿ cha̍p la̍k pâng chi khò lí chit-lâng , lí nā khûn-tha̍k kong-bêng sêng-khì chiū ōe “ Hián chó͘ êng chong ” , chiū sī lí ê ui-hong , lí khòa Chhiong-hiaⁿ hiah ni̍h jīn-chin , lán ū hó bô Iūⁿ tio̍h o̍h , m̄-thang thit-thô , lō͘ng-hùi sî-kan , “ Khûn iú kong , hì bû ek , kài chi chài , gî bián-le̍k . ” chit-pái a-bú lâi kóng chêng , tùi taⁿ i-āu tio̍h chīn-la̍t tha̍k-chheh , lán tio̍h o̍h chèng-keng , nā bô , bô lō͘-ēng , lí thiaⁿ a-bú ê chhùi , bô thêng chiū m̄ bián siū lín lāu-pē khó͘-hêng . 
46 . Bú : a-bú , lāu-su phah góa ê phî-ku , kóng sī kha-chhng tùi tek-poe .
47 . Su : thài-thài chin tùi lí put-chū .
48 . Bú : lāu-su , m̄-thang án-ni kóng , che sī góa ê kiáⁿput- siàu- hō͘ lāu-su chin lí-khi , tùi lí chin bē tit-kò chóng sī bāng sian-síⁿ chīn-la̍t kàu , tok chiū-sī . ( iû-chhai chiūⁿ-tiûⁿ )
49 . Iû : Gô͘ Hong-chhiong sī tī chia sī-bô ?
50 . Pē : Sī , sī , sím-mi̍h tāi-chì ?
51 . Iû : Tiān-pò . ( iû-chhai thòe-tiûⁿ )
52 . Pē : ( seng tha̍k ) “ Gó͘-jî chi chiân , lí hū kim-tiau pia̍t-sè , sukò peh-hū , pēng hé-sok hôe-ka ” bú jī ( kiaⁿ-kî liû-lūi ) .
53 . Chhiong : a-peh sī góa ê hū-chhin cháiⁿ-iūⁿ sī bô .
54 . Pē : Chhiong-á , lí ê lāu-pē sí-lah lí ê lāu-bú kió lí kóaⁿ-kín tńg-khì ( Hong-chhiong chiap tiān-pò pàng-siaⁿ tōa-khàu chôan-tiûⁿ jîn chhit-lūi )
55 . Bú : Hó hó jîn hut-jiân kan thiaⁿ-kì i sí , hō͘ lâng chin siong-sim . ( tùi Chhiong kóng ) Koai-sun m̄-thang háu , sū kàu án-ni , tio̍h jím-nāi , kóa-kín khì chún-pī thang tńg-khì , a-ḿ che sió-khóa chîⁿ hō͘ lí chò lō͘-hùi , lí tńg tio̍h kā lí ê lāu-bú kóng , hōan-sū jīn-bēng m̄-thang kòe-thâu pi-siong .
56 . Pē : a-peh sit-chāi iā chin m̄ kam lí tńg-khì , chóng-sī tú-tio̍h án-ni bô tńg iā bōe ēng-tit , chóng-sī tńg-khì tio̍h khò-khǹg lí ê lāu-bú , tio̍h pó-tiōng sin-thé , song-sū nā pān chheng-chhó , má-sióng tio̍h koh lâi , chiah bē gō͘-tio̍h lí ê ha̍k-khò͘ , góa chit 3000 kho͘hō͘ lí chò song-hùi , nā bô kàu , sûi-sî siá poe lâi , góa chiū koh kià hō͘ lí .
57 . Su : Hong-chhiong lí m̄-thang hái , góa iā thè lí khó-ûi , che-sī jîn-seng chòe āu tio̍h kiâⁿ ê lō͘ , lí iā m̄-thang kòe-thàu iu-siong , nā-sī Khóng-chú kóng “ Seng-sū chi í lé , sú chòng chi í lé , chè chi í lé , chè chi í lé . ” só͘-í ûi jîn chú tō eng-kai tio̍h tńg-khì , ǹglêng- chêng tha̍k , thang an-ùi lí lāu-pē ê lêng-hûn , iā thang piáu-sīlāu- su tùi sí-khì ê lâng ê ai-tō .
58 . Chhiong : Kám-siā lāu-su ê hó-ì , góa hū-chhin it-tēng iā-sī chin hōaⁿ-hí , chóng-sī siū lāu-sū ê un-chêng iáu bōe-thang pò-tap , lâng kóng “ It-ji̍t ûi su , chiong-sin ûi hū . ” Hong-chhiong ji̍t-āu nā tit-tio̍h chhùn-chìn , iā-sī lāu-sū kàu-hùn ê kong-lô , góa tek-khak m̄-káⁿ “ Bōng un pōe gī ” bāng lāu-su pó-tiōng sin-thé , a-peh , a-ḿ , góa hū-chhin ê sí , sī góa bô tī sin-piⁿ khòaⁿ-kò͘ ê put-hàu . Taⁿ kin-a-ji̍t beh tńg lâi-khì chīn chò-kiáⁿ ê pún-hūn , chóng-sī siūⁿ-tio̍h tī tha̍k-chheh , siū-tio̍h a-peh , a-ḿ ê thiàⁿ-sioh ê un-chêng , sī chhin-chhiūⁿ soaⁿ hiah tōa , hái hiah chhim , Chhiong bē-thang pò-tap , ǹg-bāng a-peh a-ḿ gōan-liōng .
59 . Bú : Koai-sun m̄-bián khah-ì lán sī ka-kī ê lâng teh kóng sím-mi̍h un-chêng , lí nā chīn-la̍t tha̍k-chheh , ji̍t-āu ōe-tit kong-bêng chhùn-chìn , a-peh , a-ḿ chiū hoaⁿ hi lah .
60 . Kiú : Chhiong-hiaⁿ lí tńg-khì góa chin bô phōaⁿ , nā hō͘ lāu-su tá Phî-ku , iā bô lâng thang kóng-chêng , lí nā kā a-chek bâi-chòng liāu , tho̍h kín koh lâi .
61 . Chhiong : Jû-kiúgóa iā siūⁿ múi-ji̍t kah lí chò-hóe tha̍k-chheh , bô phah-sǹg , kin-á-ji̍t hu-chhin sí-khì , bô tńg-khì to bē ēng-tit , lí tio̍h jīn-chin tha̍k-chheh , tha̍k tit hó , lāu-su chiū bē koh phah lí , góa nā tāi-chì pān-bêng-pek , má-siōng chiū koh lâi , lí m̄-bián khoah-í .
62 . Bú : Hó lah , hiān-chāi sî-kan bô chá lah , kóaⁿ-kín ji̍p-lâi-khì chún-pī chhut-hoat . ( It-tông ji̍p-lāi , bō͘ hā )

Tiûⁿ-bīn Jû-kiú ê ka-têng
63 . Kiú : Kiò lí kín the̍h lâi sī thiaⁿ ū-bô ?
64 . Chhe : Lâi lah , sió-khóa bān chit ē á lí chiū hoat siō-khì , lí m̄-bián ké bó͘-ui , góa sī m̄ kiaⁿ-lí .
65 . Kiú : Sím-mi̍h lí káⁿ koh chò-tùi li̍h mah lí chit ê sī phòa-keh cha-bó͘ .
66 . Chhe : àn-chóaⁿ phòa-keh ni̍h .
67 . Kiú : Lí lâi bô 1 goe̍h-ji̍t chiū sí pē , bô kàu 1 nî chiū sí lāu-bú , che m̄-sī phòa-keh sī cháiⁿ-iūⁿ chiah sī phòa-keh .
68 . Chhe : Lí m̄-thang oan-óng lâng , lí ê pē-bú chiah kàu 80 gōa hòe bē sí , sī beh chia̍h kàu pah-gōa hòe sī bô ?
69 . Kiú : Lí che bêng-bêng sī phòa-keh , iáu teh chōe-chhùi .
70 . Chhe : Sáⁿ-hòe ? Lāu-si̍t kóng , lāu-pē sī hō͘ lí khì-sí ê , lí hòan tńg kóng sī góa teh phòa-keh .
71 . Kiú : Cháiⁿ-iūⁿ sī hō͘ góa khì-sí ê , lāu-pē lāu lah , sí sī tong-jiân ê , bô sī beh chia̍h kah pìⁿ iau-chiaⁿ .
72 . Chhe : To tio̍h lah , m̄-bô lí kóng sī góa teh phòa-keh .
73 . Kiú : Kā góa tiān-tiān , góa bô kóng ê ōe lí m̄ èng-kai hóan-tùi .
74 . Chhe : Thiaⁿ lí teh pàng káu-phùi , lí kóng bô lí ê ōe , góa kan-tá beh hóan-tùi .
75 . Kiú : Chin-chiàⁿ mah ? Chhiáⁿ lí koh kóng khòaⁿ-māi .
76 . Chhe : Chhùi sī góa kā-lī ê kóng chiū kóng , kap lí sím-mi̍h koan-hē .
77 . Kiú : Hó , lí ōe án-ni ngī-chhùi , góa chiū phah lí , hō͘ lí pìⁿ nńg-gê .
78 . Chhe : Hó , chhiáⁿ lí phah khòaⁿ-māi ?
79 . Kiú : Lí m̄-thang the̍h lín lāu-pē lâi chò āu-tún , ài góa phah lí sī chin iông-īⁿ .
80 . Chhe : Lí nā chin-chiah hó-táⁿ , góa chiū sūi piān hō͘ lí phah .
81 . Kiú : Lí chin sī thó-phôe-thiàⁿ .
82 . Chhe : nā m̄-káⁿ phah chiū m̄-sī lín niâ siⁿ ê .
83 . Kiú : Hó , kàu chia lâi , bô phah bē ēng tit . ( Jû-kiú pí-sì beh phah lo̍h-khì , chhe chiū tōa-siaⁿ hoah kiù-lâng , chit sî-chūn Hong-chhiong ji̍p-lâi )
84 . Chhiong : bān chit-ē .
85 . Kiú : Ô͘ ! Chhiong-hiaⁿ kiú-kiàn . Kin-á-ji̍t sī sím-mi̍h hong chhoe--lâi .
86 . Chhiong : Jû-kiú , lí chin pêng-an mah , chin sī kong-im sū chiàu ji̍t , óan-jû lán lī-piat í-lâi , chi̍t-ba̍k-ni̍h sú liáu lō͘ góa nî-kú , thiaⁿ-kiⁿ lí ê a-tiaⁿ a-bú í-kēng pia̍t-sè , chin khó-sioh , góa ( Gôan-bûn put chheng-chhó ) siū in lāu-lâng ê chin chiàu-kò , un-chêng iáu-bōe pò-tap , koh iā bē thang lâi chhan-ka in ê chòng-sek , sit-chāi tùi put chū , góa kim-ji̍t choan-kang lâi thàm lí ê kīn-kóng , siūⁿ lí kīn-lâi chin hoat-tián .
87 . Kiú : Góa ka-kī sī bōe hoat-tián , chóng-sī sêng-siū ka-hū chit-hūn ê châi-sán sī chin bē chió ê .
88 . Chhe : Chhiáⁿ chia̍h-tê .
89 . Chhiong : Tō-siā , chit-ūi sī kùi thài-thài mah ?
90 . Kiú : Sī tú-tú kap chit-ê chhâ-pê teh-beh ián-hì , nā m̄-sī lí lâi , bîn-á-chài tio̍h koh bé óaⁿ .
91 . Chhiong : Che sī bē ēng-tit , lâng kóng Ka hô bān-sū sêng , ang-bó͘ sī tio̍h saⁿ hô-hó , góa khoaⁿ lí ka-têng chin hù-jū , hiān-chāi kong-chú ū kúi ê ?
92 . Kiú : nā kóng kong-chú sī bô , nā kóng châi-sán sī chin put-tek-liáu , hū-chhin seng-chiân góa sī bô teh kóan sím-mi̍h , kàu hū-chhin sí-liáu āu , góa siūⁿ bē kàu ū chiah tōa ê châi-sán hō͘ góa siūⁿ lóng bē-hiáu beh àn-chóaⁿ ēng , te̍k-hó ê chhân kiōng iú nn̄g-pah gōa kah , sán-soaⁿ-á hn̂g iā ū kúi-nā cha̍p kah , saⁿ-chàn-lâu sì , gō͘ cha̍p keng , hiān-kim saⁿ chheng gōa bān , kim-á , pah gōa kin , si̍t-chāi chin bô hó kóan-lí , Chhiong-hiaⁿ lí chit cha̍p-gōa nî iā chin hoat-tián hoòⁿ ?
93 . Chhiong : Góa chin m̄-ta̍t tio̍h lí , kā lí kiong-hí , góa tùi hú-chhin sí-liáu chiū khì tha̍k Ki-tok-kàu ê tiong-ha̍k , tī hia ji̍p-kàu sìn Iâ-so͘ , āu-lâi koh tha̍k Sîn-ha̍kīⁿ , tī chûn-nî pit-gia̍p , hiān-chāi teh chò bo̍k-su , í-keng tī 3 nî chêng kiat-hun , seⁿ 1 ê hāu-sēⁿ .
94 . Kiú : Che iā-sī chin thang hoaⁿ-hí ê sū , chóng-sī lí khì ji̍p hoan-á-kàu , chò bo̍k-sū , góa tōa bô chàn-sêng .
95 . Chhiong : Che sī góa chòe hēng-hok ê sū , lí khòa sìn Iâ-so͘ ê kok-ka chin heng-ōng , in ê bîn-cho̍k iā chin kiông-chòng , lí nā sìn Iâ-so͘ , lí ê ka-têng chiah ōe tit-tio̍h sìn , kin-á-ji̍t sī Siōng-tè chhe goa kiò-chhíⁿ lí ê ji̍t ( cheng-siaⁿ khong khong khong ) .
96 . Chhiong : Lí thiaⁿ-kìⁿ cheng-siaⁿ bô , che sī kòng cheng ê siaⁿ , teh kéng-kò lí tio̍h kín lâi sìn Iâ-so͘ .
97 . Kiú : To-siā ~ ~ tàu-tí sī bo̍k-su gâu soat-kàu .
98 . Chhe : Sî-kan bô chá lah , chhiáⁿ Chhiong-hong hiaⁿ chò-hóe chia̍h àm-tǹg .
99 . Kiú : Sī , chhiáⁿ chò-hóe lâi-khì ēng .
100 . Chhiong : Chin kiáu-jiáu .
101 . Kiú : Kóng sím-mi̍h , lán sī siāng 1-ke ê-lâng . bō͘ hā

( Jû-kiúchiú- chùi , giú chi̍t-ê ki-lú teng-tiûⁿ ) 
102 . Kiú : Lí sī beh chò góa ê thài-thài , bē-sái lī-khui góa ê sin-piⁿ , kín tòe góa lâi .
103 . Lú : Sím-mi̍h lâng beh chò lí chit ê hòe-jîn ê thài-thài , chhiú pàng m̄-thang teh kô-kô-tîⁿ , kín the̍h chîⁿ lâi .
104 . Kiú : Lí chêng-ji̍t kám m̄-sī kóng chin ài góa .
105 . Lú : Góa sī ài lí ê chîⁿ , lí chîⁿ the̍h lâi góa chiū m̄ ài lí .
106 . Kiú : Chîⁿ sī chin-chē , sè-kan sím-mi̍h lâng ōe pí góa khah hó-gia̍h , saⁿ chàn lâu , sò͘ cha̍p keng .
107 . Lú : Ke-tiâu , káu-sià lóng mā lí ê .
108 . Kiú : Pûi-chhân iā ūchit- pah gōa kah , chhut-chāi lí ēng chi̍t-sì-lâng ēng bē liáu .
109 . Lú : tio̍h tùi lâng chioh .
110 . Kiú : M̄-bián ke kóng-ōe , kín-kiâⁿ .
111 . Lú : ài góa kap lí khì , seng the̍h gō͘ cha̍p la̍k lâi , góa chiū kap lí chò-hóe kiâⁿ .
112 . Kiú : Lí hòng-sim tòe góa lâi , góa chiū hō͘ lí 3 tiâu kìm-tiâu .
113 . Lú : Ū-iáⁿ bô ? Lí seng lâi hō͘ góa khòaⁿ , góa chiah kap lí lâi-khì .
114 . Kiú : Hiān-chāi sī bô , lí kap góa lâi-khì góan tau the̍h .
( Nn̄g lâng chiàⁿ beh khai-pō͘ sî Hong-chhiong chhut-lâi ) 
115 . Chhiong : Lí kiám m̄-sī Jû-kiú mah ?
116 . Kiú : Chhiong-hiaⁿ , lí chiah-ni̍h àm , iā lâi chia .
117 . Chhiong : Góa ē-hng lâi chia pò-tō , tú-á soah beh tńg lài-khì , lí chhōa chit-ê lú-sū beh khì tó-ūi .
118 . Kiú : Chit ê sī góa ê sió-bē , ē-hng khì hì-hn̂g khòaⁿ-hì , hiān-chāi beh tńg lâi-khì .
119 . Chhiong : Sī lí ê sió-moāi , lí kiám m̄ sī bô sió-moāi .
120 . Kiú : Góa kóng m̄-tio̍h , sī góan lāu-bú ê sió-moāi .
121 . Chhiong : Kî-koài , lí ê lāu-bú beh chiâⁿ-pah hòe ê lâng ná ū che sió-moāi chiah siàu-liân , Jû-kiú lí m̄-thang phiàn góa , góa khòaⁿ lí teh chiū-chùi , iū-koh sī tī chiú-ka ê mn̂g-kháu , sǹg lâi chit ê lú-sū chiū sī chiú-ka-lú . ( chóan-hiòng lú-hong tâm ) chit- ūi lú-sū tùi-put-chū , i sī góa ê chek-peh sió-tī , i ū bó͘-kiáⁿ , lí m̄-thang tòe i , nā ū kap lí bô chheng-chhó , góa thang ( Gôan-kó put chheng-chhó ) iā tio̍h lī-khu , i hiān-chāi ê chit-gia̍p ( Gôan-kó put chheng-chhó ) ê song-oa̍t , góa sī kàu-hōe ê bo̍k-su , ǹg-bāng lí iā lâi sìn Iâ-so͘ , chiah ōe tit-tio̍h kiù .
122 . Lú : To-siā lí ê hó-ì , góa m̄-sī beh kap i lô-so , in-ūi i tòa góa chhut-kio̍k ê chîⁿ iáu-bōe hō͘ góa .
123 . Chhiong : án-ni lí thang hòng-sim , góa thang thè i hō͘ lí , chia ū-kàu bô .
124 . Lú : To-siā . Chài-hōe .
125 . Kiú : Chhiong-hiaⁿ chin tùi-put-chū , góa si̍t-chāi chin kiàn-siàu .
126 . Chhiong : Jû-kiú , kim mê-hng lí chin hēng-ūn , lí sui-jiân kiâⁿ bê-lō͘ lâi kàu chia , hóan-hóe iā bōe-bān , se-iûⁿ ê sio̍k-gú kóng “ Mûi-kùi-hoe sui-jiân chin súi , chóng-sī ū chhì . ” góa khòaⁿ hit ê ki-lú sui-jiân chhin-chhiūⁿ mûi-kùi-hoe ê súi , chóng-sī āu-lâi it-tēng bô hó kiat-kio̍k . ( cheng-siaⁿ khong khong khong ) .
Lí ū thiaⁿ-kìⁿ cheng-siaⁿ bô , koh teh tùi lí tân , in sī Siōng-tè kiò góa lâi kiò-chhíⁿ lí ê , ǹg-bāng lí kòaⁿ-kín lâi sìn Iâ-so͘ , lí chiah ōe tit-kiù . 
127 . Kiú : m̄-thang koh soat-kàu , àm lah , tńg lâi-khì ( Jû-kiútòa chiú-chùi tian-tian ê cháu . Hong-chhiong iā tòe i kiâⁿ . )

128 . Pok : thiu-chhiam pok-kòa chhiam pok-kòa , sī pok-kòa kiam siòng-miā , gín-ná pok kin-ki , lāu-lâng pok poeh-jī , cha-bó͘-lâng pok hoe-chí .
129 . Kah : Sǹg-miā sian-á , góa lâi chhiáⁿ lí siòng chit-ē .
130 . Pok : Hó , lâi chia chē , m̄-chai lí beh mn̄g sím-mi̍h ?
131 . Kah : Góa seng chhéng-mn̄g , góa ê pē-bú kap hiaⁿ-tī cháiⁿ-iūⁿ , lí nā kóng ū tùi , chheng lí ko-bêng .
132 . Pok : Che khah iông-īⁿ , ( chiū chòa siá chhut hō͘ i khòaⁿ ) lí ê pē-bú hiaⁿ-tī , góa siá tī chit tiuⁿ chóa , lí khòaⁿ ū tùi bô ?
133 . Kah : ( chiap chóa lâi chiū liām ) pē-bô song bú hiān-chāi , thô-hn̂g chhut chit-ki . Ah che m̄-tio̍h , lí teh pàng káu-phùi , góa ê pē-bú an-an chāi-chāi , lí kóng góa bô pē koh sí bú .
134 . Pok : Che sī lí tha̍k chhò , tio̍h án-ni tha̍k , pē bô sòng , bú hiān chāi , Thô-hn̂g chhut chi̍t-ki
135 . Kah : Sī án-ni , chóng-sī hiaⁿ-tī iā bô tùi , góa hiaⁿ-tī ū 4 ê , lí kóng góa chi̍t ê .
136 . Pok : Che iā-sī ké-soeh chhò , Thô-hn̂g saⁿ kiat-gī , gôan sī 3 ê , iū chhut chi̍t-ki , chiū-sī koh chi̍t-ê , kè-kiōng sī 4 ê .
137 . Kah : án-ni kóng , lí si̍t-chāi ko-bêng , góa tńg lâi-khi ( Gôan-bûn put chheng-chhó ) kiò kúi-ê-á lâi hō͘ lí siòng .
138 . Pok : ( Gôan-bûn put chheng-chhó ) nê sian-seⁿ lé neh .
139 . Kah : Hioh , góa sóa bē kì-tit , che sió-khóa hō͘ lí chia̍h-tê .
140 . Pok : tham-châi ~ ~ thiu-chhiam pok-kòa .
141 . It : Sian-siⁿ , góa siòng khòaⁿ-māi , khòaⁿ sian-siⁿ ū ko-bêng á-bô ?
142 . Pok : ū ko-bêng á bô chhiáⁿ lâi chh khòaⁿ-māi , lâi seng tòan lí ê lio̍k-chhin , pē-bú hiaⁿ-tī
143 . It : Hó . chhiáⁿ lí chiong góa ê pē-bú hiaⁿ-tī , tòan khòaⁿ-māi ? nā kó-jiân tòan ū tùi , góa chiah sàng lí âng-pau-lé .
144 . Pok : ( chiuong sian-chiân chi chóa the̍h hō͘ i khòaⁿ. ) lí ê pē-bú hiaⁿ-tī góa lóng siá ti-chia .
145 . It : pē bô sòng bú hiān chāi Thô-hn̂g chhut chi̍t-ki . ah ! bô tùi ~ ~ góa hiānⁿ chāi ū lāu-bú lí kóng pē bô sú bú , án-ni chin bô tùi .
146 . Pok : m̄-sī góa tòan bô tùi , sī lí liām m̄-tio̍h , góa sī kā lí siá pē bô sòng bú hiān chāi , chū-sī ke-lāi ê bú-chhin hiān-chāi ê ì-sù .
147 . It : án-ni pē-bú ū tùi , hiaⁿ-tī chiū bô tùi lah , góa hiaⁿ-tī ū 2 ê , lí kóng Thô-hn̂g siⁿ chi̍t-ki chiū-sī bô tùi .
148 . Pok : Che iā-sī lí tha̍k-chhò Thô-hn̂g saⁿ kiat-gī , saⁿ ê chhut chi̍t-ki , chiū sī chhut-khì 1 ê , kiám m̄-sī 2 ê .
149 . It : Chin ko-bêng , án-ni chit ê âng-pau hō͘ lí chia̍h-tê .
150 . Pok : ( chiong âng-pau siu ji̍pi- tē lāi āu ) che tō m̄-bián chin tō-siā .
151 . Kiú : Siòng-miā sian-siⁿ , góa thiaⁿ kóng lí chin ko-bêng , choan-kang beh lâi hō͘ lí siòng chit-ê .
152 . Pok : Khí-kám , ū chhong-bêng á bô chhong-bêng , lí ê pē-bú hiaⁿ-tī góa í-keng ká lí tôan hó-hó , tī chia lí khòaⁿ-māi .
153 . Kiú : Lí chin ū sian-kiàn chi bêng mah ?
154 . Pok : m̄-sìn góa the̍h chhut-lâi hō͘ lī khòaⁿ, lí m̄-bián tio̍h-kiaⁿ ( chài chiong sian-chiân chóa the̍h chhut-lâi hō͘ Jû-kiú khòaⁿ )
155 . Kiú : pē bô bú sòng hiān-chāi Thô-hn̂g chhut chi̍t-ki , hiaⁿ-tī ū tùi pē-bú chiū bô tùi lah ?
156 . Pok : Cháiⁿ-iūⁿ pē-bú bô tùi mah .
157 . Kiú : Góa lóng bô pē-bú lah , lí kóng pē-bú lóng tī-teh .
158 . Pok : Che sī lí ê tha̍k-chhò , pē bô , sòng bú , Thô-hn̂g chhut chi̍t-ki , sím-mi̍h bô tùi ni̍h .
159 . Kiú : Sī án-ni , chin-chiàⁿ ko-bêng , góa koh pài-hāu lí , ( chit sî Hong-chhiong chìn-lâi ) Hong-chhiong kiú-kiàn , lí kin-á-ji̍t chin hán-kiâⁿ
160 . Chhiong : Jû-kiú , góa ū ōe beh kā lí kóng , chhiáⁿ lí lâi .
161 . Kiú : Hó , sian-siⁿ chin sit-lé .
162 . Pok : iú--ê , âng-pau lē .
163 . Kiú : Góa sòa bē kì-tit ( the̍h âng-pau hō͘pok , hiòng Chhiong chit-pêng lâi )
164 . Chhiong : Jû-kiú , lán tō sī tha̍k-chheh lâng , m̄-thang oh phō thong lâng ê bô tì-sek , kang-ô͘ sī 1tiám koat , lóng sī hu-sû m̄-thang sìn .
165 . Kiú : Chóng-sī chit-ê siòng-miā-su khak-si̍t ū ko-bêng , góa piān kóng chhò , i chiū chiong góa ê pē-bú hiaⁿ-tī tòan tit tùi tùi tùi .
166 . Chhiong : Che bô ki-koài , chit khóan ê kù sī sian kho kù , m̄-sìn góa liām hō͘ lí thiaⁿ pē bô , sòng bú , che-sī bô pē bô bú , pē bô sòng , bú-chhin chāi , che sī bô pē ū-bú .
167 . Kiú : Sī , sī , tàu-tí sí lí chhong-bêng , góa sit-chāi m̄-ta̍t tio̍h lí .
168 . Chhiong : Jû-kiú , Khóng-chú seh “ sú seng iú bēng , hù-kùi chāi thian ” , thang kóng lâng ê ūn-miā sī chhut tùi Thiⁿ-tēng ê chú-cháiⁿ ê chhūi-pâi , m̄-sī lâng só͘ ē gâu-tit ê , ( cheng-siaⁿ khong khong khong ) lí ū thiaⁿ tio̍h bô kéng-cheng iū-koh teh hiáng lah , che kéng-cheng chhin-chhiūⁿ teh tùi lí kóng , kiò lí tio̍h lâi sìn Iâ-so͘ , sim chiah ōe pêng-an .
169 . Kiú : To-siā lí iū-koh teh soat kàu lah , taⁿ lán tio̍h tńg lâi-khì lah !

( Jû-kiú chhiú the̍h chi̍t pau ê a-phiàn thô͘ , bô chháu-khám chhut-lâi , gū-tio̍h iā-kéng ) 
170 . Kéng : Khiā hō͘ chiàⁿ , lí beh tó-ūi khì ?
171 . Kiú : Góa beh tńg-khì .
172 . Kéng : Cháiⁿ-iūⁿ kàu chiah àm chiah beh tńg-khì .
173 . Kiú : in-ūi kah pêng-iû ke-kóng kúi-kù ōe , bô phah sǹg chiah-ni̍h àm lah .
174 . Kéng : Lí chhiú ni̍h the̍h sím-mi̍h ?
175 . Kiú : Che sī Be̍h-gê-ko .
176 . Kéng : Sím-mi̍h , be̍h-gê-ko , hō͘ góa khòaⁿ-māi ( Jû-kiú kiaⁿ kah beh-miā ) a-phiàn-thô͘ lí chin hó tōa-táⁿ , lí kám m̄-chai , sèng-chí kàu ta̍k ūi kìⁿ-nā bé-bē a-phiàn ê lóng tio̍h sí-hêng-lah , lí tio̍h ho̍k-hoat siū-pa̍k .
177 . Kiú : ló-iâ ah , góa chho͘-chhù chò chit-hō hōan-hoat ê sū , chhiáⁿ gōan-liōng chit-pái .
178 . Kéng : m̄-bián ke kóng ōe , hó-hó tòe góa lâi , ( Nn̄g lâng chiàⁿ khai-pō͘ gū-tio̍h Hong-chhiong ) lí kiam m̄-sī Gô͘ bo̍k-su mah ?
179 . Chhiong : Lí sī sím-mi̍h sian-siⁿ ?
180 . Kéng : Gôan-lâi sī un-jîn Gô͘ Bo̍k-su , góa chiū sī Lâu Siū-un , 5 nî chêng tì-pīⁿ tó tī lō͘-piⁿ , siū lí kái-kiù kā góa sàng ji̍p Ki-tok-kàu i-īⁿ , kā góa i-tī , kā góa khòaⁿ-kò͘ , góa ê sin-thé chiah tit-tio̍h ho̍k-gôan . Tong-sî khǹg góa sìn Iâ-so͘ , góa thè-īⁿ liáu-āu chiū-chit tī gê-mn̂g lāi , in-ūi góa khûn-bián chit-bū hiān chāi í-keng seng chò iā-kéng tūi-tiúⁿ , che iā chôan sī lí só͘ sù ê , góa sî-siông to teh siàu-liām lí , bô phah-sǹg ē-hng ē tī-chia sio-gū , chhiáⁿ lí lâi-khì góan tau hōng-tê .
181. Chhiong: Che lóng m̄-bián khòa-ì , lí ē tit-tio̍h chit-hō Tē-ūi góa chin kā lí kiong-hí , kim mê-hng sî-kan í-keng òaⁿ, āu-ji̍t chài-hōe,
182 . Kiú : Sī Hong-chhiong hiaⁿ , góa chin kiàn-siàu , góa taⁿ sī sit-bāng ê lâng lah .
183 . Chhiong : tàu-tí sī cháiⁿ-iūⁿ ni̍h ?
184 . Kéng : Gô͘ bo̍k-su , I hōan-tio̍h bé-bē a-phiàn-thô͘ ê chōe , che sī i hōan-chōe ê chèng-kù , ( chiū the̍h a-phiàn-thô͘ hō͘ Chhiong khòaⁿ ) hiān-chài sè-siōng tùi chit hāng hoan-chōe sī hui-siông tiōng-tāi , i kéng-jiân káⁿ ūi-hōan , chhiáⁿ Gô͘ bo̍k-su m̄-thang kan-sia̍p khah-hó .
185 . Kiú : Chhiong-hiaⁿ kiù góa ê sèng-miā leh , lí chi̍t-pái tio̍h kiù-góa , góa tek-khak beh hóan-hóe .
186 . Chhiong : Lâu sian-siⁿ , chit-ê sī góa ê a-peh ê kiáⁿ , sǹg-sī góa ê hiaⁿ-tī , chhiáⁿ khòaⁿ góa ê bīn-chú , chit-pái lâi sià-bián ì , góa siong-sìn i iā teh hóan-hóe , in-ūi i gôan lâi m̄-sī ok-lâng , chit-sî sīn-bê chò chhut chit-khóan put-hoat ê hêng-ûi , góa thang tùi lí hū-chek , lâi kám-hòa-i hō͘-i chiâⁿ chò 1 ê tiong-liông ê lâng , che iā-sī hoat-lu̍t ê pún-ì-gī , lí chiong i kau hō͘ góa hū-chek pó-sek , góa it-tēng beh kái-piàn i ê hêng-ûi , tek-khak bô͘ ko͘-hū lí ê thiàⁿ-sim , góa iā hoaⁿ-hí kā i pó-chèng chhiáⁿ lí khoan-iông .
187 . Kéng : Gô͘ bo̍k-su , pún lâi i ê hōan-chōe sī chin tiōng-tāi , sī bē-sái pó-sek tit , chóng-sī Gô͘ bo̍k-su ū chit-khóan ê sìn-sim , gōan hū-chek kàu-hòa , i ōe chiâⁿ-chòe liông-bîn , góa sī chin hoaⁿ-hí , chóng-sī tāi-chì í-keng hoat-seng sī bē-sái kái-siau-tit ê , su-iàu pò-kò siōng-hong , góa iā tek-khak ūi lí chīn-la̍t . Tān gōan ōe chiàu lí ê ǹg-bāng , tàu-tí che mi̍h-kiāⁿ , góa beh siat-hoat chhiong-kong , che lâng chiām-sî kau lí hū-chek kóan-sok .
188 . Chhiong : Chin tō-siā bāng lí iú-le̍k ê pâng-bâng , chit-pái sià-bián i , āu-pái nā koh hōan chiū eng-kai chiàu hoat chhú-lí , góa hiān-chāi chū-chāi kàu-hōe .
189 . Kéng : Hó , chhiaⁿ bo̍k-su nā ū êng poah-kà kàu pè-sià lâi hōng-tê .
190 . Kiú : Góa tek-khak hóan-hóe āu-pái m̄-káⁿ koh hōan lah .
191 . Kéng : Lí sī gū-tio̍h kiù-chhiⁿ , chit pái nā m̄-sī Gô͘ bo̍k-su ê bīn-chú lí sī lân tit thoat-chhut chit ê hōan-chōe ê chhú-hun , lí tio̍h hóan-hóe m̄-thang kō͘-hū Gô͘ bo̍k-su chit tiûⁿ ê un-chêng . Gô͘ bo̍k-su , Taⁿ òaⁿ lah , chài-hōe .
192 . Chhiong : Chài-hōe , chin to-siā ( cheng-siaⁿ khong khong khong ) Jû-kiú lí ū thiaⁿ-kìⁿ cheng-siaⁿ koh the hiáng bô ? chin khiáu-biāu góa múi-pái gū-tio̍h lí , lóng ū cheng-siaⁿ the hiáng , che it-tēng sī siōng-tè ê cheng-siaⁿ beh kiò-chhíⁿ lí ê .
193 . Kiú : Chhiong-hiaⁿ chin tùi put-chū , góa hóan-hóe m̄-thiaⁿ lí ê ōe , chit-pái iā-sī ūi-tio̍h seng-oa̍h hoat-seng ê būn-tê , só͘-í bô kò chêng-āu chò chhut chi̍t-tōaⁿ ê hōan-chōe lâi , chhiáⁿ lí sià-bián .
194 . Chhiong : Sèng-keng kóng , lâng ê oa̍h m̄-nā óa-khò pá , sī óa-khò Siōng-tè ê chhùi só͘ chhut lóng-chóng ê ōe , góa bô pí lí khah hó , chóng-sī pí lí khah an-sim , lâng tio̍h chiàu Siōng-tè ê gī lâi-kiâⁿ chiū m̄-bián hôan-ló , kàu seng-oa̍h ê būn-tê , lí iàu-kín tio̍h hóan-hóe , sìn Iâ-so͘ lí chiah ū pêng-an . Taⁿ í-keng òaⁿ lah , lán tio̍h tńg lâi-khì .

195 . Chhiong : Un ka góa só͘ thiàⁿ ê kiáⁿ , Pek-un , Tiōng-un , kin-á-ji̍t sī lán tī sè-kài chòe-āu ê chit- ji̍t , lán chin ū hok-khì thang ūi lán ê Chú lâu-hui̍h8 , Pek-un , lí ū hōaⁿ-hí ūi chú ê miâ hō͘ lâng thâi-thâu bô ?
196 . Pek : Hoaⁿ-hí góa chin hoaⁿ-hí ūi-chú ê miâ lâi sí , in-ūi sèng-keng kóng lán chiām-sî ê kan-khó͘ , beh tit-tio̍h chin-tōa ê êng-kng .
197 . Chhiong : án-ni chin-hó , a-pa chin an-sim , Tiōng-un lí ū kiaⁿ bô ?
198 . Tiōng : A-pa góa bô kiaⁿ , góa hoaⁿ-hí beh kàu thian-tông
199 . Chhiong : Chin chhong bêng lán beh it-tông lâi-khì , Taⁿ lán lâi gîm-sī 349 siú .
Thian-tông lóng bô khó͘-lān , éng-oa̍h bô sí , hō͘ lâng chheng-chheng bān-bān hióng-hok bô pí . ( Gîm si ôan ko-koaⁿ chhut-lâi ) 
200 . Koaⁿ : Gô͘ Hong-chhiong sī lí mah ?
201 . Chhiong : Sī
202 . Koaⁿ : Che 3 ê sī lí ê bó͘-kiáⁿ sī bô ?
203 . Chhiong : Sī
204 . Koaⁿ : thiaⁿ kóng lí chin chû-siān jîn-tek , sī chi̍t ê hó lâng , chóng sī lí sī sìn Iâ-so͘ , ui-hoat , lí nā bô sìn Iâ-so͘ chiū pàng lí tńg-khì , nā kian-koat beh sìn Iâ-so͘ , chiū i-hoat sí-hêng , lí-siūⁿ cháiⁿ-iūⁿ ?
205 . Chhiong : To-siā lāu-iâ ê hó-ì , Tàn-sī góa put-lūn jû-hô sî put-lêng ūi-pōe góa ê chú Iâ-so͘ ê .
206 . Koaⁿ : Siōng chhiáⁿ lí iā ká lâi kiò-góa sìn Iâ-so͘ , nn̄g-ūi sió-pêng-iú , lín m̄-thang chhin-chhiūⁿ lín lāu-pē sìn iâ-sō͘ lâu iâ chiū beh pèng lín iā beh thn̂g-kó hō͘ lín-chiah .
207 . Pek : tōa-sió góan m̄-ài chia̍h thn̂g á , góa ai sìn iâ-sō͘
208 . Koaⁿ : Sìn Iâ-so͘ ê tio̍h siū thâi-thâu , lí m̄ kiaⁿ mah !
209 . Tiōng : Góan m̄ kiaⁿ thiàⁿ sī chiām-sî nā-tiāⁿ ê ē-gek , ê hóe sī khah-kū ê kan-khó͘ lāu-iâ ah ! Lí iā tio̍h lâi sìn Iâ-so͘ .
210 . Koaⁿ : Hó , lín kí-jiân koat-ì lo̍h sìn Iâ-so͘ , lāu-iâ chiū beh kā lín thâi-thâu .
211 . Pek : tōa-sió tùi góa seng thâi .
212 . Tiōng : Lāu-iâ tùi góa seng thâi .
213 . Koaⁿ : Thiok-siⁿ lín lóng ài sí , kí-jiân m̄ thiaⁿ góa khó-khǹg lâi chó-iū ah , chiongchōe- hōan ah khì kàu-tiûⁿ káu-to chhú-chám ( hō-thâu bêng saⁿ siaⁿ , hut-jiân pò-bé chìn-lâi pò-kò ) .
214 . Pò : Pò-kò , chóng-tok kàu lah , kóng Hong-chhiong , àn-kiāⁿ kōan hē tiōng tāi , chóng-tok beh chhin-sin piān lí
215 . Koaⁿ : Gôan lâi sī án-ni , chó-iū ah , khui tiong-mn̂g gêng-chiap ( chóng-tok chìn-lâi ) siōng-si kà-lîm hā-koaⁿ bān-àn , sit-lé chōe tō .
216 . Kiú : bián-lé chó-iū thè kàu piⁿ , chiong chōe hōan tài chìn lâi .
217 . Kiú : Lí sī Gô͘ Hōng-chhiong mah ?
218 . Chhiong : Sī
219 . Kiú : Lí m̄-chai sìn Iâ-so͘ sī hōan-chōe mah ?
220 . Chhiong : Sī chai-iáⁿ
221 . Kiú : án-ni góa beh mn̄g lí beh sìn Iâ-so͘ á-sī beh siū-hêng .
222 . Chhiong : Góa ê sìn-sim sī bē kái-pàn tit ê , chhiáⁿ lāu-iâ chōe-hêng .
223 . Kiú : Lí chin ê ài sí , m̄-ài oa̍h mah ?
224 . Chhiong : Sī .
225 . Kiú : Lí kia̍h thâu lâi .
226 . Chhiong : oh , Jû-kiú ! Sī lí mah ?
227 . Kiú : Chhiong-hiaⁿ , Siōng-tè chhe góa lâi tháu-pàng lín , góa siū lí chín-kiù liáu āu , kái-kò chū-sin chiū-chit , koaⁿ-gê siōng , chìn chò chóng-tok , iā-sī lí so͘-sù ê , kin-á-ji̍t thiaⁿ lí gûi-ke̍h , te̍k kóaⁿ chiân lâi kiù lí , pò-tap chiân-in . ( cheng-siaⁿ khong khong khong khong khong ) chit-ê cheng-siaⁿ chin kî-koài , chi̍t-pái hiáng 5 siaⁿ , góa sìn sī Siōng-tè kiò-chhíⁿ góa , khòaⁿ lín chit-khóan ê sìn-sim , chin kám-kek góa tùi kim-ji̍t khì iā beh sìn Iâ-so͘ lah !
228 . Chhiong : Jû-kiú , kám-siā chú ê un , iā kám-kek lí ê iú-chêng
Hābō͘ nn̄g lâng ak-chhiú , cheng-siaⁿ liânhiáng . .
Ián-gôan , ián-tó chiá: Chiu Tō-hoat

Tù-chià : Lōa Jîn-seng
Tâi-ôan kàu-hōe kong-pò-siā

Lân-hiong  thàu-chá khí-lâi ta̍k hāng khóan hó-sè , chiū chiàu-siông khì chhut-khîn . I sī tī bó͘ keng Ki-tok-kàu pīⁿ-īⁿ chòe hō͘-sū . Bōe lâi pīⁿ-īⁿ í-chêng sī tī lán ê kàu-hōe ê lú-o̍h chho͘-tiong pit-gia̍p . Āu-lâi khó-ji̍p i-īⁿ lâi chòe hō͘-seng . Tī i-īⁿ í-keng chòe kang iok 6 nî , tī i ê bō-á í-keng ū chi̍t sûn o͘-sûn , in-ūi i ê sêng-chek te̍k-pia̍t hó , chòe lâng un-sûn , thiâm-chēng , khîn-khoài , chhin-chhiat , só͘-í tùi hō͘-sū tiong siū sóan-poa̍t chòe chi̍t kho ê niá-pan . Hiān-chāi i sī chòe gōa-kho ê hō͘-sū pan-tiúⁿ ; i ê ē-bīn ū 5 , 6 ê tâng-kang , tāi-ke chin chun-kèng i , chin sio thiaⁿ-chhùi , tâng-sim lâi ho̍k-bū pīⁿ-lâng , só͘-í īⁿ-tiúⁿ , hō͘-sū-tiúⁿ to͘ chin tùi-tiōng--i .
Lân-hiong sèⁿ Lí , só͘-í it-poaⁿ ê lâng lóng kiò i chòe “ Lí sió-chiá , ” nā-sī in ê tâng-phōaⁿ tāi-ke kiò i chòe “ Lân-hiong ché . ” Lí sió-chiá sī tī Tâi-lâm tang-pêng , ji̍p soaⁿ lī iok óa Tâi-ôan lí saⁿ sì phò͘-lō͘ ê chi̍t ê soaⁿ-lāi kàu-hōe ê cha-bó͘ gín-ná . I chí-ū saⁿ ê chí-mōe-á , i pâi tē-jī--ê , tng i sì hòe ê sî , i ê lāu-bú koh seⁿ sió-moāi-á , tī goe̍h-lāi ê sî thó͘-ōe kóng tio̍h goe̍h-lāi-hong , sòa lī-khui sè-kan . Tng lāu-bú pia̍t-sè ê sî , si̍t-chāi chin khó-lîn . Hit tng-sî Lí sió-chiá ê ché-ché chiah 7 hòe , i pún-sin 4 hòe , sió-moāi tú chhut-sì . Lāu-pē tong-sî 30 hòe , téng bô chhin , ē bô chhek , lāu-pē sī chi̍t ê toaⁿ-sin-hàn , tùi hái-kháu lâi soaⁿ-lāi hō͘ lāu-bú chio--ê . Kóng khí-lâi iā sī chin kî-iân , lāu-pē sī hái-piⁿ thó-hî lâng ê kiáⁿ , sè-hàn pē-bó chá sí , siàu-liân tng ióng ê sî , i iàm-hīn tī hái-ni̍h mō͘-hiám , chiàn hong-éng lia̍h-hî ê seng-oa̍h , koh i nā koh siūⁿ-khí i chòe gín-ná sî-tāi ê kéng-gū , kàu chit sî nâ-âu-kńg to͘ iáu ē tīⁿ , ba̍k-sái to͘ khòa ba̍k-kîⁿ .
Kóng khí--lâi ōe-thâu tn̂g , Lân-hiong ê lāi-kong chiū-sī Pò͘-tē hit kak-sì ê lâng . Tang-chio̍h , Pò͘-tē , Pak-mn̂g hia ê lâng lóng sī teh lia̍h-hî , pha̍k-iâm lâi kòe-ji̍t . Nā ū choh-sit iā sī ke̍k sió-khóa , tāi-ke choh m̄ chiâⁿ-mi̍h . Sī sán-soa hn̂g-á , sī hong-thâu , chúi-bóe , hong chin thàu , ū sî hái-chúi-ian phah-chiūⁿ lio̍k-tē , ná chún teh lo̍h kiâm-hō͘ leh . Só͘ chèng--ê sī han-chî , lō͘-sé , thô͘-tāu , siông-siông khiàm chúi , siu-sêng sī m̄ chiâⁿ-mi̍h . Só͘-í chē-chē lâng khò thó-hái , á-sī khì chè-iâm kong-si chòe khó͘-kang lâi tō͘-oa̍h . Án-ni Lí--ka chū chá sī chin kan-khó͘ , chin chheng-tām . Hit nî te̍k-pia̍t pháiⁿ nî-tang , só͘-í Lân-hiong in lāi-kong iā kap lâng chòe-tīn khì chhut-hái . Bô phah-sǹg hit nî m̄-nā ngó͘-kok pháiⁿ nî-tang , chiū hái-ni̍h iā pháiⁿ hái-tang . Só͘-í tāi-ke chiū chham-siông khì khah óan-iûⁿ lâi thó , ǹg-bāng ē tit thó khah ū . Bô phah-sǹg , chi̍t ē khì sòa bô hôe-thâu , in-ūi tng in khui-phâng ê 3 ji̍t āu chòe hong-thai , ún-tàng sī sit-sū . Hong-thai āu tán chi̍t lé-pài , nn̄g lé-pài , kui goe̍h-ji̍t , lóng bô siau-sit . Chhù-piⁿ ta̍k ê thè Lí Sian-siⁿ-niû , pêng-sî lâng lóng kiò i “ Chìn-châi só ” chin hôan-ló . Chìn-châi hiaⁿ , Lân-hiong ê lāi-kong sit-sū hit sî , in lāu-pē chiah 6 hòe . Chū sè seⁿ-chòe sán-sán , kha-lò chhiú-lò , i ê chiàⁿ-miâ kiò-chòe Lí Éng-hok , nā sī in-ūi i ê kha-lò chhiú-lò , sui-jiân sī 6 hòe , khòaⁿ-tio̍h ná chún 7 , 8 hòe khóan leh ; só͘-í tāi-ke to͘ kiò i chòe “ Lò-kha--ê . ” Chìn-châi só mî-ji̍t lâu ba̍k-sái thî-lâm khàu-lūi , chhe-it cha̍p-gō͘ siông-siông to͘ tiám-hiuⁿ kūi tiàm tiâⁿ-bóe khui-siaⁿ khàu , siaⁿ-siaⁿ kù-kù “ Góa sim-koaⁿ , góa hu o-òe , lí kin-á-ji̍t pàng-sim chòe lí khì , khòaⁿ lí pàng góa kap Lò-kha-á kiáⁿ beh cháiⁿ-iūⁿ ? ” Khàu tit phīⁿ-lâu nōa-ti̍h , hō͘ chhù-piⁿ ê lâng tāi-ke thè i chin siong-sim . Tiàm sī chi̍t keng hái-piⁿ liâu-á , hō͘ lâi chho̍p-chho̍p ti̍h , hong lâi phòa-piah hong sǹg-sǹg háu , kôaⁿ gi̍h-gi̍h , kah sī chi̍t niá phōe ná-chún lo̍k-bah-pó͘ , kah thâu kha thó͘ , kah kha thâu thó͘ , kahpak- tó͘ sī siang-thâu thó͘ . Phōe-toaⁿ phòa kô͘-kô͘ iā bô thang pó͘ , siūⁿ lâi chiū-sī khó͘ . Chhù-piⁿ hiah-ê pô-ah chím-ah khah nńg-sim ê lâng nā thiaⁿ i teh hàu-pn̄g , teh khàu , chē-chē lâng tiàm piⁿ-á thè i àm-chīⁿ lâu ba̍k-sái , siūⁿ kóng chit-ê siàu-liân-lâng khòaⁿ beh án-chóaⁿ khan-kiáⁿ chiú chi̍t-sì-lâng chiū hó . Kòe nî-gōa kú , to͘ lóng bô tò-lâi lah , chhù-piⁿ ê lâng chiū khó͘-khǹg i koh kè . Khí-thâu Chìn-châi só chin sioh pún-hūn , siūⁿ kóng lán sī sàn-hiong lâng , m̄ bat pòaⁿ jī , koh khan chi̍t ê kiáⁿ , taⁿ Lò-kha--ê iā 8 hòe lah , lâng thái ē beh ài lán lah ? Só͘-í chin siú pún-hūn , kap kiáⁿ chhut-khì khioh han-chî-á tō͘ kòe-ji̍t . Nā khah lāi-bīn-sì ê hiong-chhoan teh kheh kam-chià ê sî , chiū chhōa kiáⁿ khì kā lâng lân chià-kin , pak chià-ha̍h lâi thàn kóa chîⁿ tò-lâi bé kiâm-hî-á , taⁿ kóa chià-ha̍h tò-lâi chòe chhâ hiâⁿ . Án-ni bóng péng , bóng tō͘ kòe-ji̍t . Tú-gū Lò-kha-á kiáⁿ 8 hòe nî-bóe , keh-piah chng ū chi̍t ê lâng kiò-chòe Sin-hoat-ah , i sī tī chè-iâm kong-si teh chòe kang-iú , pha̍k iâm ê kang-lâng , sí bó͘ , pàng nn̄g ê gín-ná ; lâng chiū lâi kā Chìn-châi só-ah pò chhin-chiâⁿ , tāi-ke chin kā i chàn-sêng , khòaⁿ iáu chiah siàu-liân , Chìn-châi hiaⁿ sí-lo̍h , chhân bô chi̍t khu , hn̂g bô chi̍t tu , khòaⁿ beh chiú kàu siáⁿ-sî Lò-kha--ê chiah ē tōa-hàn . Sin-hoat hiaⁿ to͘ iā khiàm kha-chhiú , chhit-kóng peh-kóng , hit nî tang-cheh-mî tāi-ke chiū sêng-chhin .
Bô lōa-kú tùi gín-ná chiū tiāⁿ khí tōa-lâng sū . Lò-kha--ê kap āu-chek ê kiáⁿ sǹg-lâi sī chiap-bīn sió-tī , sió-moāi tiāⁿ oan-ke . Sin-hoat hiaⁿ iáu ū chi̍t ê lāu-bú , kin-nî chiah óa 60 thóng hòe . Hái-kháu lâng chin chho͘-kiāⁿ , iáu ē chhut-khì sa-chhâ la̍k-chháu , kóng ōe siaⁿ hiáng , lī-hāi , tī in chè-iâm kong-si ê kang-liâu , kang-iú ê siok-sià bē su sī lāu ke-pô , cha-bó͘ chóng-lí . Lâng nā gín-ná thâu-sio hīⁿ-joa̍h , khan âng-î , koan saⁿ-ko͘-á , to͘ lóng sī i teh thè lâng siat-hoat . Mn̄g-pu̍t sio-hiūⁿ , lâng poa̍h-poe nā poa̍h bô , to͘ lóng sī i teh thè lâng hē-sîn thok-pu̍t . Pêng-sî sī chin khek-po̍k , kóe sǹg ê , bah sǹg tè . Lēng-gōa chhòng chi̍t kha chhài-nâ , sī nî peh cheh , ū kóe-chàng , ke , ah , ti-bah , to͘ the̍h-khì khǹg chhài-nâ , siu tiàm i ê pâng-keng bîn-chhn̂g chêng , tiàu kôan-kôan . Nā m̄-sī in cha-bó͘-kiáⁿ tò-lâi chòe-kheh , sī bô lâng chia̍h ē tio̍h .
Kàu chia Lò-kha--ê in bó-á-kiáⁿ chai sí lah . Phah-mē ū , chia̍h-chhēng bô . Kó͘-chá lâng kóng , “ Chia̍h lâng ba̍k-sái lâu-pn̄g , saⁿ tǹg gîn-óaⁿ gîn-tī . ” Bó-á-kiáⁿ nā chhōa chhut-khì chòe kang , siông-siông tī hn̂g-thâu hn̂g-bóe tùi-khòaⁿ lâu ba̍k-sái . 

Siāng hit-nî beh kīn nî-tau ê 29 mê , ke-ke hō͘-hō͘ lóng teh pī-pān kòe-nî , ū ê chhoe-kóe , ū ê thâi-ke , taⁿ Chìn-châi só tú kè-lâi bô lōa-kú , pêng-sî sī sàn-hiong lâng , kòe-khì m̄ bat ka-kī chhoe-kóe pa̍k-chàng . Taⁿ hāi-lah , chhoe-kóe m̄-chai thang hē kóe-khùi , kóe chhoe bē-se̍k , hoat-kóe chhoe bē hoat , in ta-ke tùi gōa-bīn ji̍p lâi khòaⁿ chi̍t-ē hóe chhiong-thiⁿ , lóng bô kóng sím-mi̍h , chū án-ni oat ji̍p-khì pâng-keng , khui-siaⁿ khàu in sí khì ê hit-ê sim-pū . Siaⁿ-siaⁿ , kù-kù , góa kim sim-pū kin-á-ji̍t chòe lí khì , khòaⁿ kin-á-ji̍t koh chhōa che ná ū lō͘-ēng . Tùi hia khí Chìn-châi só ná bô in lāu ta-ke ê iân . Kòe-nî mê-hng tāi-ke teh ûi-lô͘ , Lò-kha--ê lâng iā bô kiò i óa-khì chia̍h , i ka-kī iā m̄-kâⁿ óa-khì toh-téng chia̍h-pn̄g . Chêng seⁿ--ê tōa-sun sè-sun án-má chi̍t lâng giâ chi̍t ki ke-thúi hō͘ i , ta̍k ê chia̍h kàu tin-tin iú-bī , Lò-kha Éng-hok-ah , khiā tiàm hō͘-tēng-piⁿ thun chhùi-nōa , ba̍k-chiu kim-kim-siòng , iā bô lâng ē chhut-tit the̍h chi̍t-tè hō͘ i . Lāu-bú ê sim chhin-chhiūⁿ beh iûⁿ la̍k- khì ê thiàⁿ . Siūⁿ kóng lán kin-á-ji̍t pháiⁿ-miā chiah tio̍h lâi án-ni , kín kā i ni̍h- ba̍k kiò i cháu . Thèng-hāu lâng bô khòaⁿ-kìⁿ ê sî , thau iap chi̍t ki ke-kha hō͘ i chūiⁿ-chūiⁿ leh , tī pâng-ni̍h thau kā i kiáu chi̍t thng-sî-á ti-iû chham iâm-hoe-á hō͘ i chia̍h . Ba̍k-chiu khui liáu-liáu , sī-kín saⁿ-chhùi chòe nn̄g-chhùi pe , kín chia̍h liáu-liáu . Nā-sī chin tú-hó chiap-bīn má ji̍p--lâi , khòaⁿ i tī chàu-kha chhùi iáu teh pō͘ , chiū án-ni ti̍t-mē , mē kóng lí che phoat-hū , pāi-ke-pô , tiàm chàu-kha bó-á-kiáⁿ teh thau hàu-ko͘ sím-mi̍h ? Ti̍t-ti̍t kā in sim-pū thoa , thoa kiò i tio̍h khì kong-má ê bīn-chêng chiù-chōa khòaⁿ i chia̍h sím-mi̍h ? Hit-àm Chìn-châi só sòa siūⁿ té-lō͘ , siūⁿ beh tiàu-tāu chū-chīn , ka-chài hō͘ in chiap-kha-ang Sin-hoat hiaⁿ chá khòaⁿ--tio̍h , kín kiù chiah bô sí . Chóng-sī tùi hit-àm khì liáu sòa phùi-hui̍h , sòa tiāⁿ-tiāⁿ sàu .
Kòe-nî āu , chū án-ni hō͘ Lò-kha Éng-hok-ah khì kā lâng khan gû-á tō͘ pá . Hit-sî Éng-hok-ah chiah 9 hòe , chiū khì kā chi̍t ê sèⁿ Lîm--ê in chhī gû , àm-sî khùn tī gō͘-keng-bóe ê gû-tiâu , bô báng-tà , tiāⁿ hō͘ báng tèng , put-sî kôaⁿ-jia̍t-á , bīn n̂g phi-phi , ū sî khì chhī gû tò-lâi , kôaⁿ-jia̍t-á tú kàu , kha chôan lō͘-ko͘-moâi bô khòa sé , chū án-ni tó tiàm i khùn ê ūi khū-khū chun , iā bô lâng chhap--i . Nā-sī beh tò-khì āu-chek in tau iā-sī bô lō͘ , só͘-í ka-tī chi̍t ê siông-siông thau háu . Sui-jiân sī sè-hàn , iáu-kú ē hiáu bô pē ê chhiⁿ-chhám . Keh-nî 10 hòe , in lāu-bú hō͘ ta-ke khó͘-to̍k kek-sim , sàu ná siong-tiōng , sòa chiâⁿ lô-siong , kàu Éng-hok-ah 10 hòe nî-bóe in lāu-bú chiū sí-khì lah . Án-ni thiⁿ-ē sui-bóng sī khoah bóng-bóng , chhōe kut-jio̍k sī bô pòaⁿ ê . Chū án-ni tī Lîm sian-siⁿ in-tau chhī gû-á kòe-ji̍t , chū-jiân sī bô ki-hōe thang tha̍k-chheh ; in āu-chek iā bô lâi sêng-jīn , hō͘-kháu sī tông-ki-jîn , só͘-í chin-chiàⁿ sī chiâⁿ chòe liû-lî sit-só͘ ê ko͘-jî . Kàu 15 , 6 hòe ê sî chiū khah tam sin-miā , sì-kè kā lâng chòe té-kang-á , thàn-chîⁿ lâi tō͘-oa̍h , iû hú chia̍h hú , iû kōan chia̍h kōan , ū sî tī hái-kháu , ū sî tī to͘-chhī , ū sî tī lāi-soaⁿ lâi chòe kang .
Tng óa 20 hòe ê sî , bat tī to͘-chhī tòe thô͘-chúi kang , in-ūi i kut-la̍t , iā chám-jiân ū hō͘ i thàn kóa chîⁿ ; chóng-sī o̍h pháiⁿ 3 ji̍t , o̍h hó 3 nî , sòa o̍h ē chia̍h-hun , sòa ē lim-chiú , t ê tiàm-á chi̍t keng kiâⁿ kòe chi̍t keng , sòa ē khì ki-lâu phiâu-ki ; chū-jiân bô châi-tiāu khì siōng-liû--ê , sī khì hit hō saⁿ-liû--ê , kīn tī pòaⁿ iám-mn̂g-á hit khóan , nā m̄-sī tī “ Thian-thian-lo̍k ” , chiū-sī tī “ Bān-lí-hông ” , á-sī “ Chhian-lí-iân ” , teh chhut-ji̍p , chiah-ê miâ-hō chin hó , kî-si̍t sī lô-tōng-kài ê kong-kiōng e̍k-keng , ke̍k bô ōe-seng , bián lōa-kú chiū jiám-tio̍h hoa-liú-pīⁿ , bē thàn , ke khai , chiū liû-lo̍h tī koh-khah o͘-àm ê seng-oa̍h .
Chi̍t ji̍t sûi-thâu tàm-chì khì phēng tī Sêng-hông-iâ biō-piⁿ ê chhiûⁿ-piah , sî-kan í-keng bô chá lah . Tú teh siūⁿ kin-mî m̄-chai beh khì tó-ūi khùn , khì khùn ti-tiam sī siông-siông ê sū . Tú gia̍h-thâu siūⁿ beh koh khì tang chhī-tiûⁿ chhōe ti-tiam , tú tio̍h chi̍t ê lâng chin hiông , cháu tùi i ê bīn-chêng kòe , sūn-sòa kā i kiò , “ Iú--ê lâi leh , hó khang--ê lí beh chóan chi̍t--ê bô ? ” I ê sim tú-tú teh siūⁿ bô pō͘ , iā bô mn̄g khòaⁿ sī sím-mi̍h hó-khang--ê , chiū tòe i kiâⁿ , kiâⁿ kàu chi̍t-ūi àm-àm ê ūi , hit ê lâng kā i kóng , lí tiàm chia khiā , khòaⁿ ū lâng tùi chit tiâu hāng-á lâi á-bô , nā pêng-siông lâng , lí tèⁿ m̄-chai , bóng kiâⁿ tín-tāng chiū hó , nā kéng-chhat lâi lí tio̍h khām-sàu nn̄g ē , hit ê lâng chū án-ni thiàu tùi lâng ê chhiûⁿ-á-lāi ji̍p-khì . Hit-sî i chiah chai hit ê lâng sī beh chòe chha̍t-á , kiò i pé-hong , chòe khòaⁿ-thâu . Hit-ê chha̍t-á sī Pak-pō͘ chin chhut-miâ ê kah-kip ê lô͘-môa , in ê tóng ū 12 seⁿ-siùⁿ , chit ê lâng ê phian-hō kiò-chòe “ Sió-kâu , ” ì-sù sī kha-chhiú chin hó peh kòe chhiûⁿ , tú gia̍h bān-lêng só-sî khí lâi beh kā lâng khui-mn̂g ê sî , tú hō͘ chú-lâng ê kun-iōng-káu khòaⁿ--tio̍h , chek-sî khui-siaⁿ pūi ; khòaⁿ bē chóan-chia̍h-tit , siám tùi chàu-kha-āu àm-àm ê só͘-chāi , pôaⁿ-kòe āu-bīn-chhiûⁿ koh chhut-lâi chòe i cháu . Nā-sī chú-lâng thiaⁿ tio̍h koh-iūⁿ ê siaⁿ , chek-sî tui chhut--lâi , Éng-hok-ah gām-bīn gām-bīn , i m̄ bat ō͘-á han-chî , m̄-chai ti-bó-phôe lūn-lūn , lia̍h-chún ū hó-khang thang chóan , taⁿ káⁿ ū sím-mi̍h thang pun ; iáu teh siūⁿ kàu sim chû-chû ê sî , lâng jiok kàu , chū án-ni kā i thoa khì phài-chhut-só͘ ; beh kóng bô , bêng-bêng sī chòe chha̍t-á ê pé-hong ; beh kóng ū , sī chin-soe , bē-su hō͘ mô͘-sîn-á mo͘- tio̍h ; chòe chha̍t sim hi , chi̍t ē hêng lo̍h-khì , chiū jīn chhut--lâi . Bêng-bêng sī chhiap-tō ê kiōng-bô͘ , kiò i tio̍h keng-chhut kiōng-hōan , hit-ê chú-hōan sī sím-mi̍h lâng . Taⁿ tio̍h kúi phah tio̍h lah , liân lâng to͘ iáu-bē cha̍p-hun ē jīn-tit , miâ beh thái ē bat i chiū hó , jī-chhiáⁿ hit àm goe̍h hóaⁿ-o͘ hóaⁿ-o͘ , koh hit ê lâng chhēng o͘-saⁿ o͘-khò͘ , chhēng o͘ phâng-pò͘-ê , tì o͘ phah-chiáu-bō-á , āu-lâi bīn pau o͘-hoe-kin-á , si̍t-chāi sī m̄-chai hit ê lâng hō chòe sím-mi̍h miâ , khah hêng to͘ kóng bē chhut--lâi . Só͘-í chiū kā i sàng khì kéng-chhat-kio̍k , sak-lo̍h khu-liû keng-á thèng-hāu bîn-á-chài .

Keh bîn-á-ji̍t tùi kéng-chhat-kio̍k ê khu-liû kaⁿ-pâng tòa i chhut--lâi , khah mn̄g mā-sī m̄ bat hit lâng ê miâ . Āu-lâi mn̄g i chiàu só͘ ē kì-tit hit ê lâng ê hêng-siòng . Kôan iok 5 chhioh-pòaⁿ , seⁿ chòe bô pûi , iā bô sán . Khí-thâu kap i chòe-hóe kiâⁿ ê sî , ū khòaⁿ-kìⁿ i ê bīn , chhùi-ē-táu chiam-chiam , chhùi-ē-táu ê tò-pêng ū chi̍t lia̍p kì , ū hoat kì-chhiu , chiàⁿ-pêng ê ba̍k-chiu bóe ū to-khî , tāi-khài sī hō͘ lâng phut--tio̍h ê to-siong ; chòe-hóe kiâⁿ kàu hāng-á-lāi àm-àm ê só͘-chāi , hit ê lâng chiah chiong bō-á tì khàm-khàm , tùi khò͘-tē-á jîm chi̍t-tiâu hoe-hoe ê kin-á khí-lâi pau bīn , chí-ū chhun ba̍k-chiu thang khòaⁿ lō͘ , chiū pôaⁿ kòe chhiûⁿ .
Kéng-chhat-kio̍k chiàu chit ê lâng-siòng lâi péng hiah-ê liû-bîn , chiân-kho-hōan só͘ lâu teh ê siōng , chiū hoat-hiān tio̍h só͘ kóng ê bīn-siòng , sī lô͘-môa cha̍p-jī siⁿ-siùⁿ tiong ê sió-kâu sī hiâm-gî-hōan . Tùi án-ni chiū hoat-chhut kéng-kài bāng pau-ûi . Tī kéng-chhat-kio̍k , tùi chiah-ê liû-bîn kap siông-si̍p-hōan , á-sī su-siúⁿ khòaⁿ-chòe put-ún ê lâng , m̄-nā ū in ê siòng , sīm-chì chīn só͘-ē to͘ lóng ū chhái-chi̍p in ê kha-bô͘ , chhiú-ìn kap chéng-thâu-á hûn . In-ūi che sī chin hó ê so͘-cha chhâi-liāu . Só͘-í liâm-piⁿ tit-tio̍h hiâm-gî-hōan ê sòaⁿ-soh . Sió-kâu m̄-nā kan-ta sī chhiap-tō-hōan , kî-si̍t i put-lūn kiông-kan , cha̍h-lō͘ chhiúⁿ-kiap , sat-jîn to͘ lóng káⁿ-chòe . I sī chi̍t ê hōan-chōe lúi-lúi ê thong-chhip-hōan . I tī téng goe̍h-ji̍t chiah tī Biâu-lek ji̍p-soaⁿ ê sió chng-siā , phiàn chi̍t ê cha-bó͘ gín-ná , kóng beh chhōa i khì chia̍h thâu-lō͘ , chiah tī lō͘-tiong m̄-nā kiông-kan-ù hit-ê lú-chú , koh kā i chhiúⁿ chhiú-pió , kap chi̍t-tiâu kim-liān-á nn̄g-chîⁿ gōa tāng , koh hiān-kim chiâⁿ pah-kho͘ , chhùi kā i that chhiú-kin , chhiú kā i pa̍k iap-āu , chiong pòaⁿ lō͘-thé kā i hiat tiàm chin chió-lâng teh chiūⁿ-lo̍h ê sió lō͘-piⁿ ê chhiū-nâ àm-sàm ê só͘-chāi . Hit-ê lú-chú bē-tit jiáng , in-ūi chhùi that tiâu-teh , iā m̄-káⁿ kā i jiok , á-sī cháu chhut-lâi pò , in-ūi chhiú hō͘ i pa̍k iap-āu , pòaⁿ lō͘-thé m̄-káⁿ chhut-lâi kìⁿ-lâng , só͘-í chí-ū ku tiàm chhiū-á-kha háu , kàu ū lâng khì khioh-chhâ tùi hia kòe , chiah kā i kiù . Chhin-chhiūⁿ án-ni bû-ok put-chok . Lò-kha Éng-hok-ah sûi-piān chiū tòe lâng khì , kóng ū hó-khang--ê , khòaⁿ beh chóan á-bô , si̍t-chāi chin kai-sí . 
So͘-cha-bāng ti̍t-ti̍t siok-siáu , āu-lâi tī Koan-biō beh ji̍p-khì Kî-san ê lō͘-tiong ê soaⁿ-lāi lia̍h--tio̍h . I sī Tâi-pak ê Sin-tiàm Àm-kheⁿ ê lâng , ūi-tio̍h tī pak-pō͘ hōan-àn , ti̍t-ti̍t cháu lo̍h lâm , só͘-í chiah ē tī Koan-biō ê hū-kīn hō͘ lâng lia̍h-tio̍h . Thang-kóng phò-àn iā-sī chin kín , thâu-bóe bián 10 gōa-ji̍t chiū lia̍h--tio̍h . Tī kong-têng tùi sìn ê sî , hō͘ Lò-kha Éng-hok-ah jīn , kó-jiân bô chhò , chiàu nn̄g pêng ê kháu-keng jīn khí--lâi , chiū chai Éng-hok kó-jiân m̄-sī chin tāng ê chōe-hiâm , só͘-í phòaⁿ-koat khin-khin , koaiⁿ 6 kò-goe̍h kià chōe nn̄g-nî , chiū siū tháu-pàng chhut-kaⁿ . Tī siū koaiⁿ ê tiong-kan , tī kaⁿ-ga̍k ê i-bū-sek , sin-thé tit-tio̍h i-tī , koh tit-tio̍h chin tōa ê kà-sī . Hit chiah sió-kâu chiū siū tēng-chōe khah-kú , tī chia lán m̄-bián kóng .
Kóng Éng-hok-ah siū tháu-pàng liáu-āu , kia̍h-ba̍k bô chhin , sin-ni̍h bô pòaⁿ sián chîⁿ , sim siūⁿ kóng , taⁿ beh khì tó-ūi sī hó . Si̍t-chāi chin-chiàⁿ sī sim lōan-lōan bô tiāⁿ . Put-kò chiàu i kòe-khì ê keng-giām , ná-chún ū chi̍t ê siaⁿ kóng , m̄-thang koh tiàm siâⁿ-chhī , siâⁿ-chhī sī khoài tūi-lo̍h chhia-hôa ê só͘-chāi . Só͘-í bô ì-sek , put-ti put-kak hiòng Tâi-lâm ê tang-pêng soaⁿ-lāi ti̍t-ti̍t kiâⁿ-khì , hit ē-po͘ óa saⁿ-tiám cheng chhut-kaⁿ , thâu-khak chhi̍h-chhi̍h ti̍t-ti̍t tōng , tōng tùi Éng-khong , kàu Sin-hòa hit sî , ji̍t to͘ í-keng beh àm lah , nā-sī sim cha̍t-cha̍t iā m̄-chai iau , tiàm Sin-hòa ke-á kiâⁿ-lâi , kiâⁿ-khì , kin-pún seng-khu tn̄g pòaⁿ-bûn , iau iā-sī bô hoat-tō͘ . 
Hit-àm chiū khì ku biō-kháu , phēng tiàm tōa-biō ê thiāu-thâu , pòaⁿ khùn , pòaⁿ chhíⁿ kòe chi̍t-mî . Keh chá-khí pak-tó͘ kám-kak chin iau , nā-sī sin-ni̍h bô chîⁿ , iā sī bô pān-hoat , chiū kiâⁿ chhut ke-á , ǹg soaⁿ lāi ê lō͘ ti̍t-ti̍t kiâⁿ , tú-gū lō͘-ni̍h ū lâng teh chhia kam-chià , chiū kā lâng pun kam-chià chia̍h , chek-sî kám-kak ke chin ū gôan-khì , chiū kè-sio̍k koh kiâⁿ . Tàu-tí jîn-kan tông chêng saⁿ pang-chān ê sim , iû-gôan sī tī hiuⁿ-ē khah ū . Siâⁿ-chhī , to͘-hōe ê lâng , ná-chún ta̍k-ê m̄-chai sī khah bô êng , khah bô sî-kan thang siūⁿ kàu pa̍t-lâng ê tāi-chì , á-sī cháiⁿ-iūⁿ . Kám-kak ke chin kò͘-kí , ná-chún sio̍k-gú kóng ji̍t-thâu kng-iāⁿ-iāⁿ , sûi-lâng kò͘ sìⁿ-miā ê khóan . Kám-kak chhin-chhiūⁿ jîn-chêng chin peng-léng , tī hiuⁿ-ē kám-kak tāi-ke khah un-lóan , nā kàu tī soaⁿ-kan , tī phok-sò͘ ê seng-oa̍h ê lông-bîn ê tiong-kan , só͘ ū ê iú-chêng , sī ná-chún kèng koh-khah sio-lō . Kàu tàu ê sî , i chiū kiâⁿ kàu Soaⁿ-pà . Tī hia ū chi̍t-keng Ki-tok-kàu ê lé-pài-tn̂g . 
I pêng-sî bô thiaⁿ tō-lí , chū-jiân i iā m̄-chai hia sī pài-tn̂g , put-kò i kám-kak tī chiah soaⁿ-lāi , ū chiah tōa-keng ê chhù , sī chin hi-hán , i chiū kiâⁿ óa-khì kā i khòaⁿ , sòa tī pài-tn̂g mn̂g-kháu liâng-liâng ê ūi chē . Hit-sî tú-gū ū chi̍t ê lāu sìn-tô͘ , lâng lóng kiò i chòe A-thiam-peh , i sī sèⁿ Bo̍kkap A-thiam-ḿ nn̄g-lāu í-gōa , ke-lāi chí-ū chi̍t ê cha-bó͘-kiáⁿ , án-ni chi̍t-ke saⁿ ê chòe-hóe tòa . Khiok ū kúi hun-á chúi-chhân kap tām-po̍h soaⁿ-phiâⁿ , sǹg--lâi sī bē kàu jōa pháiⁿ-kòe . M̄-kú bô hāu-siⁿ , ka-kī iū lāu , lo̍h-chéng siu-koah lóng tio̍h chhiàⁿ--lâng , só͘-í iā m̄-sī kàu jōa hù-jū . I tú beh lâi chhōe bo̍k-su kóng-ōe , khòaⁿ chit-ê chheng-liân tī pài-tn̂g mn̂g-kháu chē , i chiū kā i mn̄g khòaⁿ chit ūi pêng-iú tùi tó-ūi lâi . Lò-kha Éng-hok-ah thâu-khak chhi̍h-chhi̍h , put-ti put-kak ba̍k-sái sòa liàn chhut--lâi . A-thiam-peh khòaⁿ-liáu chin thè i siong-sim , chai i sim-lāi tek-khak sī ū kóng bē chhut ê kan-khó͘ , chiū chhiáⁿ i khì in tau chē . 
In tau lī pài-tn̂g bô jōa-hn̄g , chhù khiok m̄-sī chin hó , tek chha̍k--ê , chhēng chng-á ê chúi-kûn , khàm hiā , tēng-tauh tēng-tauh--ah , lāi-gōa chin chheng-iu , iā ū chi̍t-ê sè-sè ê tiâⁿ-táu , tiâⁿ-bóe iā ū chi̍t-châng tiⁿ iûⁿ-thô , chám-jiân tōa-châng , chiàu-khòaⁿ ū 2 , 30 nî ê khóan ê lāu-chhiū , liu lo̍h-khì ū chi̍t-tiâu sió khe-á , ū chē-chē hū-jîn-lâng thang sé-saⁿ ê chio̍h-thâu-ūi , óan-jiân chhin-chhiūⁿ chi̍t-pak ê tô͘-ōe chi̍t-iūⁿ . Lâi phēng tio̍h Lò-kha Éng-hok-ah in hái-kháu , sī thian chha iau ê khôan-kéng , chi̍t-sî sim khui-khui khì . M̄-kú pak-tó͘ si̍t-chāi sī tōa-tn̂g kò sió-tn̂g ê iau , ka-chài A-thiam-peh chin chai khin-tāng , siūⁿ kóng chia sī soaⁿ-kan , tāi-khài chit-sî tàu-lah , chit-ê chheng-liân-lâng káⁿ iáu-bōe chia̍h ê khóan , chiū mn̄g i kóng , “ Pêng-iú lí tiong-tàu kiám chia̍h-pn̄g lah . ” Hit-sî i khòaⁿ A-thiam-peh ê hó-ì , chiū iā bô sè-jī kā i kóng , i iáu-bōe chia̍h . A-thiam-peh chek-sî kiò i ê cha-bó͘-kiáⁿ Chhiu-kùi-ah khóan chhut-lâi hō͘ i chia̍h .
Chhiu-kùi-ah sui-jiân sī soaⁿ-lāi cha-bó͘ gín-ná , nā-sī i ū tha̍k-kòe Kok-bîn ha̍k-hāu , koh tī kàu-hōe chòe gîm-si pan-ôan , siaⁿ chin hó , chin oa̍h-tāng , tī chheng-liân thôan khè tng ho̍k-bū-pō͘-tiúⁿ . Sī chin khó-chhú ê lú-chú , tī Soaⁿ-pà kàu-hōe thang kóng sī soaⁿ-lāi ê hoe , kin-nî tú 20 hòe . Lò-kha Éng-hok-ah sī 21 hòe , tāi-ke téng-ē hòe . Chit tùi chheng-liân bô ì-tiong tāi-ke kìⁿ-bīn ê sî , ná-chún ū chi̍t-ê bē-hiáu kóng ê kî-iân . Éng-hok-ah tùi án-ni chiū siū lâu chòe lâng-kheh , chiām-sî tiàm A-thiam-peh in-tau .

A-thiam-peh in tú teh chhò kam-chià . Kīn-lâi ū tùi lâm-iûⁿ lâi ê chià-chéng kiò-chòe “ Sam-it-lêng--ê ” ( 310 hō-á ) , kam-chià-ki sī sè-sè , m̄-kú hoat-tit chin tōa bô͘ , chin ū gia̍h , chèng lo̍h-khì hit thâu chi̍t-nî bōe-sī hó , têng jī-nî , saⁿ-nî koh-khah hó ,
Tú-gū Éng-hok-ah lâi , sī chin tōa ê pang-chān . Éng-hok-ah sī hái-kháu lâng , chū 9 hòe chhut mn̂g kā lâng khòaⁿ gû-á , bān-poaⁿ ê kan-khó͘ to͘ tú-tio̍h , jî-chhiáⁿ pí lâng khah tōa-hàn , iok ū gō͘-chhioh-chhit gōa óa gō͘-chhioh-peh . Jîn-châi siⁿ chòe bē-bái kòe-tit khì . Sui-jiân sī m̄ bat jī , nā-sī chòe lâng khiam-pi , un-khûn kut-la̍t , pháiⁿ-miā kiáⁿ chhìn-chhái chia̍h , khang-khòe chòe liáu ū sè-bīn , koh ū la̍t . A-thiam-peh khòaⁿ liáu chin kah-ì . Éng-hok-ah ka-kī iā jīn-hūn , koh lâi siū A-thiam-peh in chi̍t-ke ê hó-ì , chin tōa ê an-ùi . Jî-chhiáⁿ sī tī Ki-tok-tô͘ ê ka-têng , i kám-kak sī i it-seng só͘ m̄ bat tú-tio̍h ka-têng-tek ê un-lóan . Kam-chià chhò 3 , 4 ji̍t chiū liáu , nā-sī chiap lo̍h-khì tio̍h ku̍t chhiū-chî . Tio̍h seng chhò chhiū-chî kó , āu-lâi ku̍t chhiū-chî , koh tio̍h taⁿ chhiū-chî kàu gû-chhia-lō͘ hō͘ gû-chhia chhia , sòa giâ chhiū-chî kó hō͘ gû-chhia chhia , chhia kàu chhù , ū-ê chiū án-ni bē chhiⁿ-chû , lâu chi̍t pō͘-hūn khí-lâi chhoah chhiū-chî-chhiam thang chhī cheng-siⁿ . Chhiū-chî kó-á tio̍h kòe lân , jiân-āu pha̍k hō͘ ta , tui kui tui thang chòe hóe-chhâ . Kam-chià chhò liáu , chià-ha̍h iā tio̍h tui kui tui thang hiâⁿ . Kīn-lâi chhâ chin oh khioh , nā khah chiâⁿ-mi̍h ê chhâ , chi̍t pah kin óa 25 , 6 kho͘ , só͘-í liân soaⁿ-lāi ê lâng to͘ m̄-kam hiâⁿ chhâ , lóng taⁿ chhut-lâi bē .
Án-ni chhò kam-chià leh , liáu-āu koh ku̍t chhiū-chî leh , liân-liân chiâⁿ pòaⁿ goe̍h-ji̍t chin bô êng . Só͘-í Éng-hok-ah chū án-ni tiàm in hia chòe kang . Chi̍t-chhut chi̍t-ji̍p lóng kap Chhiu-kùi-ah chòe tīn , put-ti put-kak ná chhin-bi̍t . Ū chi̍t ji̍t teh chhò kam-chià ê sî , án-chóaⁿ tùi hn̂g-kiⁿ ê chhiū-phè nâ-á , hut-jiân ē cháu chi̍t bóe hō͘-sòaⁿ-chat chhut-lâi , thái tú-hó ē sô tùi Chhiu-kùi-ah ê sin-piⁿ lâi , hut-jiân Chhiu-kùi-ah kiaⁿ chi̍t ē bīn chheⁿ sún-sún , khui siaⁿ hiàm , ki chi̍t ē chin tōa siaⁿ , sin-piⁿ ê cha-bó͘ gín-á phōaⁿ , ū-ê kiaⁿ kàu cháu kàu poa̍h-poa̍h lo̍h-khì . Hit bóe chôa chám-jiân tōa-bóe , tāi-iok ū saⁿ-chhioh gōa óa 4 chhioh tn̂g , si̍t-chāi chin ē kiaⁿ lâng . Éng-hok-ah kín cháu óa--lâi , kip kàu-teh bô khòa the̍h sím-mi̍h , chū án-ni chhun chhiú tùi chôa-bóe kā i kōaⁿ kôan , hiù ti̍t-khì , tiàm thâu-khak bóe hui chi̍t liàn , ēng-iáu chi̍t chhiú chhò kam-chià ê chià-to͘ chū án-ni kā i sut-khì , hit bóe chôa chū án-ni hō͘ i phut chòe nn̄g koe̍h , hiat tùi hn̂g-gōa chhiū-phè nâ-á hit pêng kòe-khì . Ka-chài chha chi̍t tiám-tiám-á , nā bô Éng-hok lâi , Chhiu-kùi ah chiàu khòaⁿ ē hō͘ kā-tio̍h ê khóan . Kàu chôa phah-sí liáu , tāi-ke chiah chhiò--chhut-lâi . Tng-sî kín-tiuⁿ kap hit-ê eng-hiông hì-ke̍k-sèng ê tiûⁿ-bīn si̍t-chāi iā kiaⁿ , iā hó chhiò .
Hiah-ê cha-bó͘ gín-á-phōaⁿ put-ti put-kak chê-siaⁿ hoah kóng “ Chhiu-kùi-ché , ka-chài lín Éng-hok hiaⁿ kiù--lí . ” Bô phah-sǹg ê tiong-kan , sòa chiong Éng-hok kap Chhiu-kùi-ah nn̄g ê lâng ê miâ kiò liâm chò-hóe , jî-chhiáⁿ hit tiong-kan koh ke hē chi̍t kù “ Lín , ” hián-bêng lâng sòa chiong Éng-hok-ah kā i sǹg chòe A-thiam-peh in ke-lāi ê chi̍t ê lâng ê khóan . Éng-hok-ah thiaⁿ chi̍t ē sòa khiā--teh gāng-gāng , bīn âng-âng , kám-kak hī-á chin sio , bīn chin hoat-hōng , sim-thâu pho̍k-pho̍k-chhéng , sim-lāi ū bē-hiáu kóng ê hoaⁿ-hí kap bóan-chiok-kám , chi̍t bīn kám-kak chin pháiⁿ-sè , tùi Chhiu-kùi sió-chiá chin put-chū ; ná thang kóng , “ Chhiu-kùi-ché ah , hó ka-chài lín Éng-hok hiaⁿ , ” thiaⁿ liáu sim bē-hiáu kóng . Hāi-sí Chhiu-kùi sió-chiá bīn iā oa̍t bô lō͘ , chi̍t ê bīn iā sī âng kòng-kòng . Nā-sī sim-lāi iā ū bē-hiáu hêng-iông ê khoài-kám , kap kám-kak tī i ê sin-piⁿ ū khò-tit chū ê lâm-sèng , chin-chiàⁿ sī ū eng-hiông khì-khài ê lâng . Thiaⁿ lâng kóng , “ Lín Éng-hok hiaⁿ , ” só͘-í i bô ì-sek , tùi chhùi ìn hiah-ê cha-bó͘ gín-ná phōaⁿ kóng , “ Lín tio̍h-kâu lah . ” Jiân-āu ēng bún-chhiò ê bīn , taⁿ-thâu khí-lâi thau khòaⁿ Éng-hok-ah . Éng-hok-ah sī chi̍t kho͘ chhā- chhāi , bē su khì hō͘ tiān tiān-tio̍h , kim-kim teh khòaⁿ Chhiu-kùi-ah ê tōng-chok . Só͘-í put-ti put-kak nn̄g ê sì lúi ba̍k-chiu ê sī-sòaⁿ sòa it-tì kau-chhe tī chi̍t ê ì-gī koh-khah chhim-tn̂g tiⁿ-bi̍t ê hòan-sióng tiong . 
Tùi hit ji̍t khí , Éng-hok-ah ná chún kám-kak chū-hū i ū pó-hō͘ Chhiu-kùi-ah ê gī-bū . Iā Chhiu-kùi-ah àm-àm iā kám-kak ài kap Éng-hok-ah chhin-kīn , thang tit-tio̍h i pó-hō͘ ê khóan-sit . Tùi án-ni , nn̄g ê chiū ná seⁿ-chhut chhin-bi̍t-kám . 

Tōa iok pòaⁿ goe̍h-ji̍t āu khang-khòe lio̍h-á khah êng , Éng-hok-ah chiū siūⁿ kóng , taⁿ khah bô pek-kang lah , tāi-khài sī A-thiam-peh káⁿ m̄-koh chhiàⁿ--i lah . Tùi án-ni ū chi̍t chá khí , i chiū siūⁿ beh kap A-thiam-peh in saⁿ-sî , koh khì pa̍t-ūi chhōe khòaⁿ ū sím-mi̍h kang thang chòe á-bô ? A-thiam-peh , A-thiam-ḿ nn̄g lāu chin hó-ì ti̍t-ti̍t kā i lâu . Kî-si̍t i tiàm liáu sī chin ài tiàm . Sim-té sī teh siūⁿ , nā ē-tit tiàm chia khah-kú , m̄-sī , beh sī ē-tit éng-óan tiàm chia m̄ chin hó . M̄-kú ka-kī siūⁿ , beh-thái-ū kàu chit hō chu-keh thang hō͘ lâng lâu tī chia khah kú , á-sī éng-óan tiàm chia . Gôan-in , ( 1 ) Ka-kī siūⁿ góa sī toaⁿ-sin-hàn , sī liû-lî sit-só͘ ê ko͘-jî , ná ē ū lâng iân neh . ( 2 ) Chiah-ni̍h sàn , seng-khu tn̄g pòaⁿ-bûn , kóng khah kiàn-siàu , iā bô saⁿ-á-khò͘ thang ōaⁿ . Tī chià-hn̂g soaⁿ-phiâⁿ chòe kang siông-siông thǹg-pak-theh , hit-niá lāi-saⁿ tiāⁿ thǹg khí lâi soaⁿ-khe-á sé-sé leh , phi tiàm chhiū-phè nâ-á téng pha̍k hō͘ i ta , kàu beh tò-khì , chiah koh the̍h lâi chhēng . Bô thang thè-ōaⁿ ê pō͘-hūn , si̍t-chāi chhēng kàu bē kóng-tit ê kiaⁿ-lâng koh pháiⁿ-bī . Kî-si̍t sim-té ka-kī cha̍p-jī-hun ê ut-ì , koh lóe-chì . M̄-kú koh chi̍t bīn , kám-kak tī A-thiam-peh ê tau , só͘ hióng-siū tio̍h chit-khóan ka-têng-tek jîn-chêng un-lóan ê khì-hun , sī it-seng thâu chi̍t pái só͘ tú-tio̍h--ê . La̍k-hòe bô lāu-pē , cha̍p-hòe bô lāu-bú , káu-hòe khì kā lâng chhī-gû , tī āu-chek ê tau hō͘ lâng khó͘-to̍k , khì chhī-gû-á ê sî khùn gû-tiâu ; chi̍t hāng , chi̍t hāng ná cháu-bé-teng , lóng tī i ê thâu-náu lāi koh chhut-hiān .
Tī chia cháiⁿ-iūⁿ , A-thiam-peh khóan-thāi i ná-chún ke-lāi lâng , ta̍k saⁿ-tǹg kap A-thiam-peh chòe-hóe chia̍h , te̍k-pia̍t nā lé-pài-ji̍t , siông-siông liân A-thiam-ḿ , kap Chhui-kùi-ah iā tāi-ke chòe-hóe chia̍h , thang pī-pān chòe-hóe khì siú lé-pài , si̍t-chāi ôan-chôan ná chi̍t-ke lâng . Chi̍t sut-á to͘ bô khòaⁿ-khin--i ê ì-sù . Koh chi̍t hāng hō͘ i só͘ m̄ bat tú-tio̍h ê sū , chiū-sī múi àm ê ka-têng lé-pài . Tāi-ke chòe-hóe gîm-si , tha̍k Sèng-keng , kî-tó hit-ê kèng-khiân ê khong-khì ; te̍k-pia̍t A-thiam-peh ū chi̍t ê si̍p-kòan , chiū-sī ài khui-thiah Sèng-keng tiong kúi-kù kà-sī , bián-lē ê ōe . I sī chi̍t ūi thè-jīm ê lāu tiúⁿ-ló , nā-sī i ê jia̍t-sim , kap kèng-khiân chin thang hō͘ lâng chòe bô͘-iūⁿ . Koh chi̍t hāng hō͘ i ìn-siōng chin chhim-khek--ê , chiū-sī Chhiu-kùi sió-chiá ê gîm-si , hit-ê siaⁿ ê súi , chheng-liāng , óan-chóan , kôan , kē , ōe-kù hun-bêng , koh hit-ê gîm-si ê thài-tō͘ khiân-sêng , kiong-kèng , m̄-sī chá i tī Thian-thian-lo̍k , Chhian-lí-iân , Bān-lí-hông só͘ thiaⁿ-tio̍h hiah-ê ki-lú , á-sī iá-ke só͘ teh chhiùⁿ ê khek , á-sī liû-hêng koa só͘ ē pí--tit ê . I ka-kī m̄ bat-jī , koh bô o̍h , nā-sī thiaⁿ A-thiam-peh in chi̍t-ke teh gîm , si̍t-chāi ū bē kóng tit ê kám-kek . 
Te̍k-pia̍t ū chi̍t mî-hng , tha̍k-tio̍h chi̍t chām kò͘-sū kóng , Iâ-so͘ teh chhōe chi̍t chiah phah-m̄-kìⁿ , kiâⁿ bê-lō͘ ê iûⁿ , koh kóng hòng-tōng-chú ê phì-jū , láu-si̍t kóng i àm-chīⁿ lâu chin-chē ba̍k-sái . Tông-sî thiaⁿ-kìⁿ in chhiùⁿ , “ . . Chí-ū chi̍t chiah bê tī soaⁿ-kan , lī-khui iûⁿ-tiâu bô-lō͘ . Bê tī soaⁿ-niá , piàn kiâⁿ hong-pho , Bô siū liông-bo̍k kóan-lí chiàu-kò͘ . . ” I thiaⁿ chiah-ê ōe , chi̍t sî siūⁿ kóng hit chiah bê iûⁿ chiū-sī i pún-sin , thâu àⁿ-àⁿ , ba̍k-sái hò͘ m̄-khui , kín ké chhut-khì phùi thâm , sòa khì chhek-só͘ háu chi̍t khùn , ba̍k-sái chhit-chhit beh chiah koh ji̍p--lâi . I lia̍h-chún lâng m̄-chai , bô lâng khòaⁿ-kìⁿ leh . A-thiam-peh , A-thiam-ḿ ba̍k-chiu he-he lāu-lâng-ke , bô kám-kak iā bô tek-khak , nā-sī thái phiàn Chhiu-kúi-ah ē tit kòe , Chhiu-kùi-ah lī-hāi , kúi-thâu kúi-náu , tiāⁿ-tiāⁿ to͘ teh koan-chhat i ê hêng-tōng , jî-chhiáⁿ tùi sim-té teh koan-sim i ê tāi-chì . Put-kò chit-ê cha-bó͘ gín-ná sī chin chèng-keng , pêng-sî m̄ bat hi̍h-hiauh , hōan-sū tāi-tāi tōan-tōan . I chiū khòaⁿ i lâi in tau , kúi cha̍p-ji̍t iā m̄ bat ōaⁿ saⁿ-á-khò͘ , lāi-saⁿ kiaⁿ lâng koh phòa-phòa , nā ū chhut-mn̂g , sī lī-iōng ji̍t-iām thǹg khí lâi tiàm khe-á-té sé lâi pha̍k , beh tò-khì koh chhēng lo̍h-khì--ê . I chiū-sī put-jím-sim , koh ji̍p-mn̂g iā bô khòaⁿ-kìⁿ i ū pau-ho̍k-á , liōng-pit seng-khu sī chū chhēng hit-su , kî-û bô lah . Só͘-í i tī kúi-nā-ji̍t chêng , chhut-khì Sin-hòa ke-á tùi bé chhiū-chî ê lâng sǹg-siàu ê sî chiū ū kā i bé nn̄g-su lāi-saⁿ , lāi-khò͘ tò--lâi , nā-sī chhōe iáu-bōe ū chi̍t ê ki-hōe , m̄-káⁿ kóng chhut--lâi , iā kèng koh-khah m̄-káⁿ hiaⁿ̍h hō͘ i ōaⁿ . 
Kàu chit sî khòaⁿ i sio-sî beh tò-khì , iā in lāu-pē ti̍t-ti̍t kā i lâu . Kî-si̍t i sī bû ka khó-kui , tùi chia chhut-khì liân kin-mî m̄-chai beh khì tó-ūi an-bîn to͘ m̄-chai . Tī chia in khóan-thāi i chòe lâng-kheh , tī lâng-kheh keng-á khùn . I sòa hut-jiân koh siūⁿ tio̍h , “ Chí-ū chi̍t chiah bê tī soaⁿ-kan , lī-khui iûⁿ-tiâu bô-lō͘ . ” Sòa kìm bē-tiâu sòa háu chhut--lâi , A-thiam-peh tio̍h chi̍t kiaⁿ , kóaⁿ-kín kā i an-ùi , chiah mn̄g i tàu-tí i ê sin-sè sī cháiⁿ-iūⁿ ? I chiah it-gō͘ , it-cha̍p , tùi sí lāu-pē kóng-khí , kóng kàu lâi in tau ûi-chí ê khó͘-kéng si̍t-chêng hō͘ in thiaⁿ . A-thiam-peh , A-thiam-ḿ , liân Chhiu-kùi Sió-chiá iā kìm bē-tiâu , tāi-ke tùi i cha̍p-jī-hun ê tông-chêng , sòa sì-ê háu-háu chòe chi̍t tui . Hit-sî A-thiam-peh chhut-siaⁿ kóng , “ Taⁿ lán tāi-ke kūi-lo̍h lâi kî-tó . ” Tāi-ke chiū lóng ûi-ûi kūi-lo̍h tī thiaⁿ-ni̍h lâi kî-tó . Hit-ê ì-sù sī kóng kiû Siōng-tè kiù chit-ê chheng-liân , thè chit-ê chheng-liân khui-lō͘ . Siaⁿ siaⁿ , kù kù chin-chiàⁿ sī kèng-khiân , chhin-chhiat , ū móa-móa ê thiàⁿ-sim . 
Kî-tó soah khí-lâi , A-thiam-peh chiah khui-chhùi koh kóng , “ Éng-hok , kì-jiân sī án-ni , sǹg sī bô chhin bô chhek , chí-ū toaⁿ-sin , góa chia iā sī chin khiàm kang , chhiáⁿ lí m̄-bián koh khì pa̍t-ūi , chū án-ni tiàm góa chia . Koh góa ǹg-bāng lí ē-tit kap góan tâng-sim pài Siōng-tè , ǹg-bāng Chú chín-kiù--lí . Lí siūⁿ cháiⁿ-iūⁿ ? ” Chhiu-kùi Sió-chiá iā chān-chhùi kóng , “ Éng-hok-hiaⁿ tiàm chia lah . Góan pa-pa to͘ án-ni kóng . ” Éng-hok chi̍t sî ū kìm bē-tiâu ê hoaⁿ-hí , siuⁿ hoaⁿ-hí sòa koh háu chhut--lâi . I sī kám-kak kin-á-ji̍t A-thiam-peh beh siu-liû--i , tùi kin-á-ji̍t í-āu i ū an-ki ê só͘-chāi . M̄-bián sim tiāⁿ khòa-sim , kóng taⁿ koh khì m̄-chai beh khì tó-ūi . Koh siāng iàu-kín chiū-sī i kám-kak chhin-chhiūⁿ tùi “ Ah ! bô-chêng peng-léng ê lō͘-piⁿ , siū kiù cháu-ji̍p lâi thiàⁿ-thàng un-lóan ê ka-têng . ” Ná-chún chi̍t chiah poa̍h lo̍h lô͘-kô͘-môe té peh bē khí-lâi ê káu-á kiáⁿ , tng tī beh sí , kôaⁿ kàu khū-khū-chùn ê tiong-kan , hō͘ thiàⁿ i ê chú-lâng , khioh i lâi pó-sioh ê sim-chêng . Kìm bē-tiâu chū án-ni kūi tùi A-thiam-peh ê bīn-chêng kiò chi̍t siaⁿ “ A-peh , ” sòa koh khui-siaⁿ háu kàu pí thâu-tú-á koh-khah chhám-chheh . A-thiam-peh kín kā i khan khí--lâi . Chi̍t chhiú hōaⁿ tī i ê keng-thâu-téng kóng , “ Tio̍h kám-siā Siōng-tè ê khui-lō͘ . ” 
Tùi án-ni khí--lâi , ba̍k-sái chhit-chhit-leh chiah bô koh háu .

Hit àm A-thiam-ḿ te̍k-pia̍t pān khah ch hiⁿ- chhau , iā thâi ke , kiò bo̍k-su lâi saⁿ-kap chia̍h ; bo̍k-su sūn-sòa tī hia ka-têng lé-pài , ēng chē-chē tō-lí lâi an-ùi , kóng hō͘ Éng-hok thiaⁿ . Éng-hok siū chin tōa ê kám-kek . Lé-pài soah , bo̍k-su tò-khì . A-thiam-ḿ chiong Chhin-kùi-ah ūi-tio̍h Éng-hok-ah só͘ bé ê lāi-saⁿ lāi-khò͘ hiaⁿ̍h hō͘ i thang ōaⁿ , chiū kiò i khì sé seng-khu , kám-kak thong-ke tōa hoaⁿ-hí , sui-bóng lóng bô lēng-gōa piáu-sī sím-mi̍h ì-sù , nā-sī kám-kak lāi-bīn ke chi̍t ê lâng , hit-ê sim-chêng ū chhin-chhiūⁿ pē-kiáⁿ ê chhin . Keh-ji̍t A-thiam-peh the̍h 50 kho͘ ( Ji̍t-pún sî-tāi ê chîⁿ ) hō͘ Éng-hok , kiò i khì Sin-hòa ke-á khì bé ê , boe̍h , á-sī chián pò͘ tò-lâi chòe saⁿ-khò͘ thang thè-ōaⁿ . I lâi tiàm hia 15 ji̍t kú , nā chiàu sǹg , chia̍h thâu-ke , sī bē kham-tit niá kàu hiah chē chîⁿ , nā-sī A-thiam-peh bô kap i kè-kàu . I chiū khì bé chi̍t siang sin phâng-pò͘ ê , bé nn̄g siang boe̍h , koh chián tām-po̍h pò͘ tò-lâi , chhiáⁿ Chhiu-kùi sió-chiá kā i chòe saⁿ . Keh-ji̍t lé-pài chiū chhēng sin saⁿ , sin ê , khì lé-pài . Saⁿ hun lâng , chhit hun chng , thâu-mn̂g chián-chián leh , iû boah-boah leh , koh chhēng chi̍t-ē-á ha̍h-su ê saⁿ-khò͘ , kak-tit chin hó khòaⁿ , chin-chiàⁿ sī it-piáu ê jîn-châi .
Hit-hāng kau-chhiâng koh tōa-hàn , thé-keh hó , koh ū la̍t , chiū chin iâⁿ--lâng . Tùi hit sî Éng-hok-ah chiū kap A-thiam-peh chò-hóe tiàm . Éng-hok-ah kó-chin chin kut-la̍t , tiâⁿ-thâu tiâⁿ-bóe chéng-lí kàu chin chheng-khì , chhù-chêng āu-piah ê lî-pa lóng koh têng ûi , ti-tiâu , ke-tiâu lóng koh têng chéng-lí ; m̄-nā án-ni , sì-kè chi̍t-khang chi̍t-khut ê só͘-chāi lóng thūn hō͘ i pîⁿ . Chit-ê ke hut-jiân chhin-chhiūⁿ tit-tio̍h sin ê oa̍h-khì , ná-chún chhiū-ba̍k chiap-tio̍h chhun-thiⁿ ê un-lóan , lóng koh puh-íⁿ ê khóan-sit . Kòe-khì A-thiam-peh nî-lāu lah , chū-jiân ta̍k hāng ū pàng khah bô chiu-chì , lām-lām lùi-lùi . Taⁿ ke-lāi ná-chún ū sin ê chú-lâng lâi chiáng-lí ê khóan-sit , ta̍k hāng to͘ ū sin ê khì-siōng . 
Nā-sī A-thiam-peh chòe sū bô bóng-tóng , bô hâm-hô͘ , i lóng bô kóng sím-mi̍h . I chù-sîn tiām-tiām teh khòaⁿ chit-ê chheng-liân . Tē it , ài khòaⁿ i ê sìn-gióng , ū hoaⁿ-hí chiap-siū Iâ-so͘ á-bô ? Phín-hēng ū têng-thâu-siⁿ á-bô ? Tē jī , ài khòaⁿ chit-ê chheng-liân ê sim-sèng ū tiāⁿ á-bô , chin-sim beh chò-hóe tiàm á-bô ? Bān-bān koan-chhat i ê hêng-tōng kú-chí , kóng-ōe , sim-su cháiⁿ-iūⁿ ? Chhân , hn̂g , soaⁿ-phiâⁿ , chhù , sui-jiân sī bô chē , m̄-kú sī chôan châi-sán , sī chi̍t ke khò chiah-ê lâi seng-oa̍h--ê . Lāi-bīn bô pa̍t-lâng , chí-ū Chhiu-kùi ah , nā ē ēng-tit , chiū chiong Chhiu-kùi-ah phòe--i , chū án-ni chio ji̍p--lâi , iā chòe bêng-lêng-chú ê khóan-sit . Tē saⁿ , nā beh án-ni , tio̍h chhûn Chhiu-kùi-ah ê ì-sù , chim-chiok khòaⁿ in nn̄g ê chheng-liân ē ha̍h á bē ? Nn̄g ê ū iân-hūn á-bô ? Só͘-í A-thiam-peh tiām-tiām lóng m̄ kóng . Khí-thâu sī kóng chòe tn̂g-kang , chia̍h piān-piān chi̍t goe̍h-ji̍t 30 kho͘ , koh khì chiah chiàu khòaⁿ . Chhin-chhiūⁿ án-ni chi̍t nî liân kú , lâi ê sî Éng-kok-ah sī 21 hòe ê óa chiâⁿ cha̍p goe̍h-á hit sî , taⁿ ba̍k-chi̍t-ni̍h
A-thiam-ḿ lia̍h-chún sī hō͘ in kap-pâng hit ji̍t ài kí-hêng kiat-hun-sek , ài chhiáⁿ lâng-kheh tio̍h thâi-ti . Só͘-í i chiū ìn kóng , “ Lāu-è , góa ū chhûn-pān leh là , lí iā sòa bô khòaⁿ-kìⁿ góa ū keng chi̍t chiah pah chhit-peh kin ê ti-phoe , koh ke , gô , ah chi̍t tīn , lí kiám bô khòaⁿ-tio̍h . ” “ M̄-sī hit hō sū lah . ” A-thiam-ḿ saⁿh-thâu m̄ khí , sòa tiām-tiām m̄-káⁿ koh mn̄g . A-thiam-peh iā chū án-ni tiām-tiām . 
Cha̍p-it goe̍h-bóe ū chi̍t lé-pài , bo̍k-su hoat-piáu kóng chiok Sèng-tàn chêng beh mn̄g tō-lí , nā kam-gōan chiap-siū sé-lé , beh koat-sim jīn Chú lâi kui-óa I ê lâng , thang lâi pò-miâ . Chū chá Éng-hok chiū chin pī-pān sim , pe̍h-ōe-jī Sèng-si , Sèng-keng iā lóng chin se̍k , ē hiáu tha̍k lah . Chin-chiàⁿ ū koat-sim beh chiap-siū Chú ê kiù-in , só͘-í i chiū kap A-thiam-peh chham-siông , kóng i beh khì pò-miâ mn̄g tō-lí , khó-í put khó-í . A-thiam-peh kóng chū-jiân khó-í , chóng-sī iû lí ê chū-iû , m̄-thang chhut tī bián-kióng , koh-khah m̄-thang chham-chhap pa̍t-mi̍h ì-sù . Niá sé-lé , chí-ū chiū-sī hián-bêng lí ū gōan-ì hóan-hóe chiap-siū Iâ-so͘ chòe lí ê Chú , chí-ū án-ni ê ì-sù , í-gōa m̄-thang siūⁿ kóng niá sé-lé kap lí tiàm góa chia á-sī bô tiàm góa chia ū sím-mi̍h koan-hē . 
Kèng koh-khah m̄-thang ūi-tio̍h hiān-chāi tiàm tī góa chia ê chêng-hūn lâi thàn góa thiaⁿ tō-lí . Che ôan-chôan sī chhut tùi lí ê chū-iû ì-chì , chū-hoat-tek , chū-kak tùi lêng-hûn ê chín-kiù ū su-iàu chiah thang . Éng-hok-ah kàu chia cha̍p-hun bêng-pe̍k tō-lí , chin-si̍t chai Chú Iâ-so͘ í-gōa pèng bô pa̍t ê chín-kiù . Iā chhim-chai Siōng-tè ê thiàⁿ , chiū koat-sim pò-miâ , siū mn̄g tō-lí . Tī hit nî ê 12 goe̍h 23 hit lé-pài , chiū siū chiap-la̍p , niá- siū Sé-lé , sòa siū chiap-chiū Sèng-chhan . Taⁿ A-thiam-peh só͘ teh tán ê m̄-sī pa̍t-mi̍h , chiū-sī chit hāng , chiū-sī ài chai i kó-chin ōe chòe chin-si̍t ê Ki-tok-tô͘ á-bē . Nā ē , i chiah beh chiong cha-bó͘-kiáⁿ Chhiu-kùi-ah phit-phòe--i . Taⁿ Éng-hok-ah kó-jiân niá sé-lé ji̍p sèng-hōe lah . Hit sî A-thiam-peh chiū chin hoaⁿ-hí , kā A-thiam-ḿ kóng , góa só͘ teh tán ê chiū-sī chit tiám . A-thiam-ḿ chiah chhiò chhut-lâi kóng , “ Lâng iā ē chai , lí to͘ m̄ kā lâng kóng , lí nā khah-chá kóng , góa mā khah-chá kiò i khì mn̄g tō-lí . ” A-thima-peh kóng , “ Án-ni to͘ bô si̍t-chāi , sī ài hō͘ i chū-hoat-tek liáu-kái Chú ê chín-kiù , ūi beh chhōa-bó͘ tit ke-hóe ê , to͘ bē ēng-tit . ” “ Lí lóng mā sī án-ni , hiah-ni̍h téng-chin . ” “ Sī o͘h , lán cha-bó͘-kiáⁿ chí-ū chi̍t ê nā-tiāⁿ , koh it-chhè beh kau-tài i , m̄-thang ló-chhó . ”
“ Taⁿ i ka-kī kam-gōan khì mn̄g tō-lí , koh hō͘ lí kā i kóng kàu hiah bêng lah , án-ni m̄ to͘ hó lah , m̄-siáⁿ ? ” “ Iáu-bōe leh , lāu-è , kín pháng bô hó-se , kín kè bô hó ta-ke , lí sī m̄ bat thiaⁿ-tio̍h sī bô ? Lí kan-ta la̍k-la̍k-chhoah . Lí m̄-tio̍h koh mn̄g lán cha-bó͘-kiáⁿ khòaⁿ i beh bô ? ” “ Ài-ò , lí chiâⁿ ti̍t ò͘ , lāu-è , lí iā bô khòaⁿ nn̄g ê hiah ū ōe kóng , tâng chhut , tâng ji̍p , nn̄g ê hiah sio thé-thiap , saⁿ pang-chān lâi chò-hóe chòe khang-khòe . ” “ Sui-bóng sī án-ni , mā tio̍h kā i mn̄g khòaⁿ leh , chun-tiōng kiáⁿ pún-lâng ê ì-kiàn . ” Tùi án-ni chiū thau kiò kiáⁿ Chhiu-kùi-ah lâi mn̄g .

Hit àm thau kiò Chhiu-kùi-ah khì piⁿ-á-thâu kā i mn̄g , Chhiu-kùi-ah thâu-khak chhi̍h-chhi̍h kiàn-siàu kiàn-siàu ìn in a-pa kóng , “ Lín nā khòaⁿ hó chiū hó , ” A-thiam-peh kóng , “ Án-ni beh thái ē ēng-tit , boeh tio̍h ìn boeh , m̄ chiū ìn m̄ , iā ē-tit kóng , góan nā khòaⁿ hó chiū hó , iā m̄-sī pâ ka-kī beh kè lah , ” ti̍t-ti̍t beh tán i ìn , kai-chài A-thiam-ḿ khah ē hiáu kóng , “ Lí mā m̄-thang án-ni , án-ni lán chiū bat lah , iā-tio̍h pek lâng ìn boeh , m̄ . ” 
Chia àn-hā bián koh kóng , kóng kàu Chhiu-kùi-ah kí-jiân hoaⁿ-hí , tī hit nî ê nî-bóe chiū kā in nn̄g ê sêng-hun , kó-chin thâi ti chhiáⁿ kheh , thong kàu-hōe ūi in tōa hoaⁿ-hí , chiah-ê sū bián siông-sè kóng , chi̍t ke hoaⁿ-thâu hí-bīn , chhiong-móa khoài-lo̍k ê khì-hun . Bián lōa-kú keh chi̍t nî , thâu-chiūⁿ-á kiáⁿ chiū chhut-sì , chiū kā i hō-miâ kiò chòe “ Lân-eng , ” thn̂g hêng gōa kong , chia̍h gōa-kong ê sìⁿ , chiū kiò i chòe “ Bo̍k Lân-eng ” . Lân-eng saⁿ hòe ê sî , put-hēng A-thiam-peh jiám-tio̍h kip-sèng ê hì-iām , chiū lī-khui sè-kan , hióng-siū 65 hòe , chi̍t ke ūi-tio̍h i chin iu-būn , nā-sī A-thiam-peh pún-lâng chin pêng-an , chin bóan-chiok , hián-bêng chin kám-siā Chú ê khóan-sit lâi tò-khì .
Keh nî tē-jī cha-bó͘-kiáⁿ “ Lân-hiong ” chhut-sì , sim chin ài cha-po͘--ê , nā-sī iû-gôan seⁿ cha-bó͘--ê , m̄-kú chit-ê gín-ná chhut-sì seⁿ-chiâⁿ kap lâng bô siâng , phīⁿ , ba̍k, chhùi chin súi , phīⁿ kôan koh chiam , ba̍k-chiu tōa lúi koh têng-sûn , chhùi sè-ê , chhùi-tûn chin po̍h-tiah , hīⁿ-á tông-ng-tùi , chhùi ē-táu hûi-hûi , chin-chiàⁿ ū hó miā-siòng ê khóan-sit . Só͘-í Éng-hok só-ah khòaⁿ liáu chin hoaⁿ-hí . A-má khòaⁿ liáu chhiò bi-bi . Chit-ê chō kap lāu-pē siāng-sèⁿ , chiū kiò i chòe “ Lí Lân-hiong ” , chiū-sī lán só͘ kóng , chòe gōa-kho ê hō͘-sū pan-tiúⁿ ê “ Lân-hiong-ché ” . Lân-hiong Sió-chiá sì-hòe hit nî , in lāu-bú koh khioh chi̍t ê sió-moāi , kā i miâ kiò “ Lân-jî ” . Nā-sī bô phah-sǹg chin put-hēng , Éng-hok-só tī goe̍h-lāi 28 ji̍t chiū lī-khui sè-kan . Thiaⁿ kóng hit-ê gôan-in chiū-sī in-ūi tī soaⁿ-lāi , bô gâu ê sán-pô , nā ū , sī ēng thó͘ khioh-chiá-má . Teh khioh ê sî , kiò i lâng lo̍h-lâi bîn-chhn̂g-kha , ēng kē í-thâu-á tian-tò-péng khǹg , lâng chiah chē tiàm í-á-kha ê téng-bīn , bē su ná teh hêng-hoa̍t , chi̍t piàn koh chi̍t piàn , khah thêng kiò i khí--lâi , pak-tó͘ nā thiàⁿ , chiū kiò i koh lo̍h-khì chē , án-ni chhia-poa̍h-péng ; kàu eⁿ-á chhut-sì ê sî , eⁿ-á chin tōa-hàn , iā bē-hiáu ēng chhiú khì sîn , kā i pó-hō͘ , kan-ta thèng i chū-jiân ; seⁿ liáu-āu lâng chin lóan-jio̍k , iā bē-hiáu ēng sím-mi̍h khah hó ê chiàu-kò͘ ; āu-lâi thiaⁿ kóng sī thai-i bô chiâu chhut--lâi , khioh-chiá-má iā m̄-chai .
Lâng kóng ui nā chhut--lâi , tio̍h iúⁿ-chúi lâi , ēng ui khǹg tī chúi-té lâi siông-sè kiám-cha , khòaⁿ ū chiâu chhut--lâi á-bô ? Nā ū khi̍h-kak , á-sī koh-iūⁿ , tek-khak tio̍h chhiáⁿ hū-kho ê i-seng lâi chín-chhat . Bô , chhìn-chhìn chhái-chhái pau-pau khì hiat-ka̍k , āu-lâi tiâu tī lāi-bīn ê kiaⁿ-lâng hoat-chhàu ū to̍k , tùi án-ni chiⁿ-kôaⁿ , chiⁿ-jia̍t , iā bē-hiáu kín khì ji̍p-īⁿ , sím-mi̍h kóng sī léng-tio̍h , kín kòan kiuⁿ-bó-t ê , kóng beh hō͘ i hoat-kám , si̍t-chāi chin kai-sí . Thái ē thai-i bô chiâu chhut--lâi , gôan-in kóng sī khioh-chiá-má beh tián chhiú-tōaⁿ , kóng tio̍h ài kín lia̍h-ui , ui kàu ū chi̍t ê sî-kan , i chū-jiân ē pak-lī chú-kiong , nā kàu sî-kan kòe siuⁿ-kú khiok ū gûi-hiám , chóng-sī m̄-thang siuⁿ-kín kā i ngē khiú . Chit pái chiū-sī ngē khiú , só͘-í ū tiâu chi̍t sió pō͘-hūn tī lāi-bīn , chiah ē tì-kàu gō͘ tio̍h sèⁿ-miā . 
Ah ! Si̍t-chāi chin khó-lîn , chiah-ni̍h chiâⁿ-mi̍h ê chí-moāi kap tiōng-hu khîⁿ-khîⁿ khi̍p-khi̍p , kan-kan khó͘-khó͘ lâi khîⁿ-ke , jia̍t-sim sìn Chú , hu-chhiòng hū-sûi , chi̍t ê bí-bóan ê Ki-tok-tô͘ ka-têng , án-ni ūi-tio̍h bô i-ha̍k-siōng ê siông-sek , m̄-tio̍h ê chhú-tì lâi sit-lo̍h chi̍t ê lâng . Hit nî Éng-hok-hiaⁿ tú-chiah 30 hòe , Éng-hok-só tú-á chiah 29 hòe , si̍t-chāi chin khó-lîn , pàng 3 ê kiáⁿ , chi̍t ê 7 hòe , chi̍t ê 4 hòe , chi̍t ê tú chhut-sì . Tong-sî Lân-hiong sió-chiá chiū-sī tú 4 hòe . Éng-hok-só sí-lo̍h , chi̍t ke sòaⁿ phún-phún , kai-chài lāu tiūⁿ-ḿ-á iáu chin khong-kiān thang kā i tàu io hiah-ê gín-ná , ū khah-tit tiap-ah . Nā bô si̍t-chāi chhám bô lâng chai .
Thiaⁿ-kìⁿ Éng-hok-só Chhiu-kùi-ah beh tn̄g-khùi ê sî , tùi Éng-hok-ah ê chhiú giú tiâu-tiâu , hián-bêng hit-ê saⁿ-thiàⁿ ê tiⁿ-bi̍t m̄-kam pun-khui , chiah chòe ang-bó͘ thâu-bóe 9 nî sī 8 nî chiok , pàng 3 ê sè-kiáⁿ , chi̍t ê chiah tōa , chi̍t ê hiah tōa , bo̍k-koài sim kan-khó͘ . Nā-sī Siōng-tè ê chí-ì bē thang î-e̍k , bo̍k-su-niû kap chhù-piⁿ ê chí-moāi tāi-ke tī chhn̂g-chêng bô m̄ lóng lâu ba̍k-sái . A-thiam-ḿ iā siūⁿ-khí A-thiam-peh ê sū , chiū kìm bē tiâu cháu-khì chàu-kha chhngh-chhngh háu . Kàu hit mńg po͘ óa 4 tiám liân , Éng-hok-só chiū an-jiân tò-khì . Keh ji̍t chhut-chòng , thong kàu-hōe bô m̄ ūi-tio̍h i lâu ba̍k-sái . Éng-hok-hiaⁿ chhú-āu ka-chài bô ūi-tio̍h án-ni lâi lóe-chì , léng-sim . Iû-gôan kè-sio̍k jia̍t-sim ho̍k-sāi Chú , i ê tiūⁿ-ḿ kin-nî sui-jiân sī 60 gōa hòe , soaⁿ-ni̍h lâng sin-thé iáu-kú chin ióng , chin gâu thiàⁿ hiah-ê sun-á , só͘-í put-chí chòe Éng-hok-hiaⁿ ê pang-chān . Thiaⁿ-kìⁿ Éng-hok-só hiu- kùi-ah beh tn̄g-khùi ê sî , kau-tài kúi-nā-kù ōe , chiū-sī kóng , tio̍h thè i sioh hiah-ê kiáⁿ , kap iú-hàu lāu-bú , koh tio̍h jia̍t-sim khîⁿ-tiâu tī Chú , Chú tek-khak beh si-un . Hit-sî Éng-hok-ah ba̍k-sái sì-lâm-sûi , kù-kù kā i ìn hó , tìm-thâu lâi an-ùi i , āu-lâi Éng-hok-só ê bīn tńg-chhiò , kóng , “ Chú lâi lah , Chú lâi lah , tāi-ke chhiáⁿ ! ” Kóng chū án-ni kòe khùi .
Sui-jiân sī án-ni , m̄-kú bē bián-tit ū jîn-chêng ê iu-būn . Chêng nā chhut-mn̂g , gín-ná kau-tài lāu-bú io , chi̍t tùi hu-hū koe-le̍h-á tì-teh , chi̍t ê gia̍h ti-thâu , chi̍t ê taⁿ pùn-ki , tâng-chhut tâng-ji̍p , ji̍t-àm chiah tōa-tàⁿ taⁿ tńg-lâi , chhiò gī-gī , hoaⁿ-hoaⁿ hí-hí , taⁿ hut-jiân pìⁿ chòe thian-gâi ê ko͘-gān , ko͘-toaⁿ chi̍t chiah sim iu-būn . Kàu hn̂g-ni̍h , chhân-ni̍h , kàu phiâⁿ-téng khòaⁿ tio̍h éng-kòe chòe hóe chē ê chio̍h-thâu , chòe hóe bi̍h-ńg chia̍h tiong-tàu ê pn̄g-pau ê só͘-chāi , put-ti put-kak ba̍k-sái to͘ liàn chhut--lâi . Ū sî khiā teh , kha sng chhiú nńg , gāng-gāng sîn-sîn , sòa m̄-chai beh án-chóaⁿ , ū sî thó͘ tōa-khùi , ka-kī chi̍t ê khì bōng-ni̍h háu-háu leh , kám-kak sim ná-chún khah khin-sang . In-ūi bōng sī tâi tī ka-kī ê phiâⁿ ê piⁿ-á , chiū-sī chêng chhò kam-chià , i phah-sí chôa hiat khì ê só͘-chāi ; m̄-chai kóng ba̍k chi̍t-ni̍h
Bat án-ni kìm bē tiâu , hut-jiân gia̍h-thâu khòaⁿ thiⁿ , khòaⁿ thâu-khak téng ê hûn , kám-kak ná-chún ài-chhe Chhiu-kùi-ah khiā tī hia teh khòaⁿ i toaⁿ-sin tī phiâⁿ-ni̍h teh chòe kang , sòa háu chhut-lâi khui siaⁿ kóng , “ Kùi-ah ! Lí kin-á-ji̍t thài kam pàng góa tī-chia , só͘ thiàⁿ--ê . . ” háu tit kàu bē chhut-siaⁿ ê chhiⁿ-chhám , ū sî bat chû-chû liû-lôan tī bōng-piⁿ , kui pòaⁿ-ji̍t m̄-chai thang chòe kang . Nā-sī ka-chài sî-ji̍t kín-kòe , sim-chêng ná leng , ná khah siū an-ùi . Nā-sī ū chi̍t hāng , lâng siông-siông kó͘-bú i koh chhōa , in-ūi tāi-ke khòaⁿ i sìn-gióng hó , phín-hēng hó , koh tùi i ji̍p-mn̂g ka-têng keng-chè ná hó , iā ū koh hak-chhân kap soaⁿ-phiâⁿ , koh chi̍t bīn khòaⁿ i chiah 30 hòe , cha-po͘-lâng khòaⁿ beh án-chóaⁿ khan-kiáⁿ .

Nā-sī Éng-hok-hiaⁿ hui-siông pa-kiat , i koat-sim m̄ koh chhōa , àn-chiàu i ê keng-giām , i kám-kak tîn chiap bi̍h8 sī khùn-lân , pa̍t-lâng ê bó m̄ âⁿ pa̍t-lâng ê kiáⁿ . I nā siūⁿ-tio̍h chá in lāu-bú koh kè ê chêng-hêng , i tī in āu-chek hia só͘ siū-tio̍h cheng-sîn-tek ê thòng-khó͘ , i chiū ná koat-sim m̄ koh chhōa . Kî-si̍t m̄-sī kóng thong sè-kan āu-chek , āu-bó chiū-sī lóng pháiⁿ . Chin chhut-miâ ê Bí-kok chóng-thóng A-pek-lia̍p-hán Lîm-khéng ê āu-bó , pí chhin-seⁿ pē iáu khah ē-hiáu liáu-kái i . I iā it-seng iú-hàu i ê āu-bó , chòe chóng-thóng ê sî , iā sī bô piàn-ōaⁿ i ê hàu-sim , bó-kiáⁿ iā sī chin chhin-bi̍t . Lán Tâi-ôan tī Ki-tok-hòa ka-têng tiong khòaⁿ-tio̍h hit khóan hó āu-chek , hó āu-bó--ê iā bô chió . Nā-sī Éng-hok-hiaⁿ tī sè-hàn kiaⁿ liáu ji̍p-sim , thó͘-ōe kóng , “ Kiaⁿ phòa-táⁿ khì lah , ” só͘-í liân káⁿ siūⁿ to͘ m̄-káⁿ , lâng tùi téng pò kàu ē , i lóng sī chhiò-chhiò ìn lâng kóng , “ Chiah lâi siūⁿ khòaⁿ-māi , hō͘ lín chin to-siā . ” Ba̍k chi̍t-ni̍h
Tùi Éng-hok-só kòe-sin sǹg khí tú 10 nî ê 7 goe̍h pòaⁿ , hit ji̍t chin joa̍h , A-thiam-ḿ tī chhù-āu hiaⁿ̍h chhâ , m̄-chai cháiⁿ-iūⁿ sio kōe-kha sòa poa̍h lo̍h-khì , thâu-khak siàng tùi chio̍h-thâu lo̍h-khì , tāi-khài sī náu chín-tōng , á-sī náu-kin tn̄g-khì , in-ūi i chin hoat-hok , pêng-sî hiat-ap iā chin kôan , tiāⁿ kiò thâu-khak gông , só͘-í hūn-khì chin kú , kiù cheng-sîn chhiáⁿ i-seng lâi khòaⁿ , sui-jiân ū chù-siā , chia̍h io̍h lóng bô kong-hāu , lâng bîn-bîn bô siáⁿ chai lâng , án-ni ū ji̍t-gōa chiū lâi lī-khui sè-kan . Taⁿ chia m̄-bián siông-sè kóng . Kóng Éng-hok-hiaⁿ hit nî tú 40 hòe . Taⁿ ka-chài tōa cha-bó͘-kiáⁿ Lân-eng iā 17 hòe lah , tāi-khài ke-lāi ê sū to͘ lóng ē-hiáu chòe , só͘-í bô kám-kak sím-mi̍h tōa khùn-lân . Tē-jī cha-bó͘-kiáⁿ Lân-hiong 14 hòe , tú pit-gia̍p kok-bîn ha̍k-hāu , chún-pī beh khó chho͘-tiong . Tē saⁿ cha-bó͘-kiáⁿ Lân-jî 11 hòe , kok-bîn ha̍k-hāu saⁿ liân tha̍k liáu beh kòe sì-liân . Chi̍t ke iā sī chin lāu-jia̍t , Éng-hok hiaⁿ chin thiàⁿ chiah-ê kiáⁿ , chiah-ê kiáⁿ iā chin iú-hàu . Tōa-ché Lân-eng téng in lāu-bú ê khoeh , iā sī chin oa̍h-tāng gâu pang-chān Chú-ji̍t-o̍h kap gîm-si-pan . Éng-hok-hiaⁿ siūⁿ kóng ài kha-chhiú , chiū tī keh nî Lân-eng 18 hòe nî-bóe , khòaⁿ ū tú-hó siāng kàu-hōe ê chheng-liân , chiū kā i chio ji̍p--lâi . Kám-siā Siōng-tè ê an-pâi , chin-chiàⁿ tit-tio̍h chin hó ê kiáⁿ-sài . I iā chin kong-tō , chin-chiàⁿ sī hó pa-pah . Chiū-sī chiong in tiūⁿ-lâng chá ê gia̍p , lóng teng-kì hō͘ in tōa cha-bó͘-kiáⁿ , phín nā seⁿ tōa sun , tio̍h koh thn̂g chi̍t ê sèⁿ Bo̍k . Tùi án-ni kiáⁿ-sài iā chin kám-sim in tiūⁿ-lâng ê hó-ì , chin iú-hàu khîⁿ ke . Chiah-ê tāi-chì àn-hā bián kóng .
Sî-ji̍t teh kòe chin kín , lâi kóng Lân-hiong sió-chiá bián gōa kú chho͘-tiong chiū pit-gia̍p . Pún siūⁿ beh koh tha̍k ko-tiong , nā-sī in lāu-pē kóng ài i o̍h sím-mi̍h ki-gē khah hó . I ka-kī siūⁿ in lāu-bú ê sí , chiū-sī in-ūi bô i-ha̍k siông-sek , só͘-í i chiū kap lāu-pē chham-siông khì khó hō͘-seng . Chin ū châi-tiāu , chi̍t piàn chiū khó-tio̍h . M̄-nā án-ni , i tī lán ê pēⁿ-īⁿ ho̍k-bū 4 nî āu , ū khì hō͘ chèng-hú kiám-tēng sán-pô , chi̍t pái chiū thong-kòe , āu-lâi kè-sio̍k koh tī pīⁿ-īⁿ chòe hō͘-sū . Só͘-í lán ê pēⁿ-īⁿ chin tiōng-iōng i . Án-ni chiah ē jīm i chòe gōa-kho ê hō͘-sū chú-jīm .
Pún kò͘-sū ê tiong-sim chiū-sī tùi chia khí . 
Ū chi̍t ji̍t , ū chi̍t ê hōan-chiá lâi ji̍p-īⁿ , tī chín-liâu-kǹg siá Hoa-liân chhī ê lâng , sèⁿ Tân miâ Chheng-chôaⁿ , chit-gia̍p siá siong . Kin-nî 26 hòe , ( Hit nî Lân-hiong sió-chiá sī 23 hòe ) . Pēⁿ-miâ , ūi phòa khang chhut hui̍h . Chín-tòan su-iàu khui to . Nā-sī bô lâng thang lâi kò͘ . In-ūi i ê lāu-bú chá sí , chí-ū chhun chi̍t ê nî-lāu ê lāu-pē , tī Hoa-liân bē tit lâi . Só͘-í it-chhè ê sū , lóng ǹg-bāng hō͘-sū sió-chiá khòaⁿ-kò͘ . Keng-chè siong-tong hù-jū , khiok m̄-sī kóng i hó-gia̍h , sī in-ūi i chòe bó͘ chè-io̍h kong-si ê soan-thôan kóng-kò ê chú-jīm , bat tha̍k kòe ko-kip siong-gia̍p ha̍k-hāu , lūn siong-gia̍p kóng-kò ê kè-e̍k , ōe-tô͘ , im-ga̍k , kháu-châi , chin chhut-tioh , Eng-gú iā sió-khóa ē thong . Só͘-í hō͘ kong-si chin tiōng-iōng . Chit pái ē ūi chhut hui̍h , tāi-khài sī tùi kau-chè chia̍h chiú kòe chē , bat kúi-nā pái chhut chiú ; iā chia̍h hun , koh tī kóng-kò ê sî ū sî kòe lô , iau-ki sit-tǹg sī bô hi-hán , tng kang-chok tiong tó lo̍h-khì--ê , só͘-í kong-si chin hó-ì , kóng beh kā i ho̍k-io̍h . Tùi án-ni i khì chiū ji̍p tī te̍k-pia̍t-sek , ko͘-toaⁿ chi̍t lâng tiàm ê pīⁿ-pâng . Ji̍t--sî ū hō͘-sū sió-chiá lûn-liû lâi kā i kò͘ , àm-sî khiok iā ū lûn-liû ê tong-ti̍t , nā-sī Lân-hiong te̍k-pia̍t tùi i ū iân , siông-siông tī hia kò͘ i kàu chin àm , chiah tò-khì siok-sià .
Te̍k-pia̍t khui to͘ hit thâu 2 , 3 ji̍t , siông-siông tī hia kā i kò͘ kui mî . Gôan-in sī in-ūi i khah ē-hiáu kò͘ , koh ū chi̍t hāng , ná chún chi̍t ē kìⁿ-bīn chiū ū chi̍t ê iân-hūn . Āu-lâi tāi-khài sī ūi-tio̍h tông kéng-gū , hō͘-siong khó-lîn , pîⁿ-pîⁿ chū sè bô bó , só͘-í kóng khí-lâi tāi-ke chin saⁿ tông-chêng . Kàu khah hó ê sî , Chheng-chôaⁿ it-hoat hián-bêng i ài-bō͘ Lân-hiong ê sim , thài-tō͘ chhin-jia̍t , kóng-ōe un-jiû thiⁿ-bi̍t . Pêng-sî sī kóng-kò soan-thôan chú-jīm , chiáu-á tī thiⁿ-téng poe , hō͘ i siàn , to͘ ē poa̍h lo̍h--lâi , hōng-kiàm nn̄g ê pîⁿ-pîⁿ sī téng ē hòe ê chheng-liân . Koh lóng sī tng-sî chheng-chhun , toaⁿ-sin bōe kè , bōe chhōa , hō͘-siong kiû ài ê sî . Só͘-í nn̄g ê chò-hóe , ná kú ná chhin-bi̍t . Lân-hiong khí-thâu sī phāu hō͘-sū chú-jīm thé-thiap hōan-chiá ê sim-chêng lâi chiàu-kò͘--i . Āu-lâi chai i sī chi̍t ê siāng kéng-gū , chū sè bô bó ê pêng-iú , chiū seⁿ-khí kèng koh-khah tông-chêng ê sim , ài chiong tō-lí thôan hō͘ i . Chheng-chôaⁿ iā hō͘ Lân-hiong-ê chêng só͘ kám , iā tùi i jīn kòe-khì hòng-tōng seng-oa̍h ê kè-sit . Sūn chit-ê phòa-pīⁿ ê ki-hōe , chiū li̍p-chì kái-chiú tōan-hun . Iā khai-sí o̍h pe̍h-ōe-jī . Chêng bat tha̍k kòe Eng-bûn , só͘-í o̍h pe̍h-ōe-jī bián 2 , 3 ji̍t chiū ē ho͘ , ē tha̍k Sèng-keng , Sèng-si .
Pêng-sî tùi im-ga̍k , ōe-tô͘ ū chhù-bī , jî-chhiáⁿ sī kóng-kò io̍h-á tek-khak tio̍h ēng--ê . Kì-jiân ū chit hō sò͘-ióng , o̍h gîm-si iā sī chin khoài . Put-ti put-kak tùi hō͘-sū hōan-chiá ê koan-hē , sòa chìn kàu chū sè bô bó tâng kéng-gū , hō͘-siong khó-lîn ê pêng-iú , koh chìn kàu poa̍h-lo̍h thiàⁿ-chêng ê lô-bāng tiong . Nn̄g lâng tī thiâm-chēng ê te̍k-pia̍t-sek , bô pa̍t-lâng tī hia , kau-thâu chiap-ní ( 交頭接耳), thâu- khak sio-óa àⁿ hī-khang piⁿ kóng-ōe , tâm-ài soat-chêng . Kàu chia lâi ê sim-chêng sī chhin-chhiūⁿ hīn sio-kìⁿ ê siuⁿ bān , khó͘ pun-khui ê siuⁿ chá . Ūi-tio̍h án-ni Chheng-chôaⁿ eng-kai nn̄g lé-pài chiū ē chhut-īⁿ , sòa tiàm kàu saⁿ lé-pài chiah thè-īⁿ . 

Chheng-chôaⁿ beh thè-īⁿ ê chêng chi̍t-ji̍t ê ē-po͘ , hit-ji̍t tú-tú sī Lân-hiong ê hioh-khùn-ji̍t , nn̄g-lâng chiū saⁿ iok kàu Tâi-tiong kong-hn̂g thit-thô . Tāi-ke giám-jiân hu-hū ê chhin-bi̍t , tī kong-hn̂g chē tiap-á-kú , āu-lâi khì chúi-gôan-tē , jî-āu Chheng-chôaⁿ chiū kā i kóng , tī-chia kóng-ōe bô lī-piān , bān-it nā hō͘ se̍k-sāi lâng tú-tio̍h chin pháiⁿ-sè , chiū chhōa i kàu Ka-pin lí-siā khui chi̍t-keng pâng-keng , sì-lâu thâu-téng ê jī-hō pâng . Lân-hoeng it-seng m̄ bat lâi kàu chit hō só͘-chāi , lāi-bīn ū iûⁿ-sek ê bîn-chhn̂g , i-tû , toh , í , tiān-teng , chúi-tō , sé-bīn ê só͘-chāi , sio-chúi léng-chúi lóng ū , chin-chiàⁿ sī sù-sī èng ū chīn ū ê siat-pī . Sī-èng-sengàn- nāi in kàu pâng-keng chiong só-sî kau Chheng-chôaⁿ , Chheng-chôaⁿ chhiáⁿ Lân-hiong í-ni̍h chē , chiū chiong mn̂g só khí--lâi , só-sî tē tiàm khò͘-tē-á . Hit-sî Lân-hiong ê sim ū tām-po̍h kiaⁿ , m̄-kú chi̍t-bīn iā hoòⁿ-kî , iā kiàn-siàu , iā hoaⁿ-hí . Hit-sî Chheng-chôaⁿ kā i kóng in lāu-pē tī Hoa-liân-chhī khui phôe-ê tiàm , kóng-khí chē-chē bī-lâi súi ê kéng-hóng hō͘ Lân-hiong thiaⁿ . Lân-hiong thiaⁿ kàu chhin-chhiūⁿ ji̍p tī lí-sióng ê hòan-sióng hiong  . Āu-lâi tī hia chiū kóng lán ê thiàⁿ kì-jiân kàu chia chiū tio̍h si̍t-hiān . Khí-thâu Lân-hiong beh thài káⁿ án-ni chò , chóng-sī Mô͘-kúi ê to̍k-kè chiah-ni̍h tiⁿ , chiah-ni̍h phang . Hàiⁿ-ah ! Pē-bó ê hoan-hù , kàu-hōe ê chai-pôe , Sèng-keng ê kà-sī , kiám bē-thang bán-hôe ? Khó-sioh lí-sèng sìn-gióng lóng hun-bê , kèng-jiân poa̍h-lo̍h Mô͘-kúi ê hām-kheⁿ , sòa kiàn-siàu sit-sin .
Sū-āu keh-ji̍t , Chheng-chôaⁿ chiū thè-īⁿ chhut-khì . Góa kā lí kóng Chheng-chôaⁿ só͘ tùi Lân-hiong kóng ê , lóng sī pòaⁿ hi pòaⁿ si̍t ê sū . Kap i iok-sok tò-khì chek-sî beh kap lāu-pē chham-siông , liâm-piⁿ beh tēng-hun , iā thang tī Tâi-pak Hoat-īⁿ kiâⁿ kong-chèng kiat-hun ê lé . Thang tiàm chè-io̍h kong-si só͘ thê-kióng ê siok-sià . Iā siá chū-só͘ Hoa-liân-chhī Tiong-chèng-lō͘ 35 hō , Hoa-bí phôe-ê tiàm . In lāu-pē miâ kiò Tân Chìn-sêng . Tāi-ke chin m̄-kam , chiū pun-khui .
Tán chi̍t lé-pài , nn̄g lé-pài , chi̍t goe̍h-ji̍t , Lân-hiong ê sim chin hôan-ló , chin tio̍h-kip , sòa giâu-gî sī án-chóaⁿ chi̍t khì bô hôe-thâu , iā bô phoe bô sìn . Koh chi̍t-bīn chi̍t goe̍h-ji̍t āu cha-bó͘-lâng só͘ eng-kai ū ê goe̍h-sūn sòa bô lâi . I ka-kī sī sán-pô , sim koh-khah tio̍h-kip , tē-jī goe̍h-ji̍t sòa tńg put-sî siūⁿ ài thò͘ , ài chia̍h sng . Ka-kī chai chhám-lah , ū sin . Kín àm-chīⁿ cháu-khì kap hū-kho chú-jīm Lîm Sian-seⁿ , i sī lú-i , kín kap i chham-siông . Khàu-lōa Lîm Sian-seⁿ kiò i kā i chhòng-hō͘ liû-sán . Lîm Sian-seⁿ sui-jiân sī lú-i , chóng-sī siāng-sî iā sī bo̍k-su-niû , i choa̍t-tùi hóan-tùi , sòa kā i kóng táⁿ-thai  sī kap sat-jîn-chōe siāng-khóan . Tī sìn-gióng-siōng , jîn-tō-siōng , hoat-lu̍t-siōng lóng m̄ eng-kai . Lîm Sian-seⁿ chek-pī i kóng , tī hit-sî lí siáⁿ-sū bô tōan-gâi le̍k-má ( 斷崖勒馬 ) hôe-thâu leh . Siáⁿ-sū bô tòan-jiân kū-choa̍t . 
Kî-si̍t bô hiah kán-tan , lâng nā chhin-sin tú-tio̍h , chiah ē chai lâng ê lóan-jio̍k . Lâm-lú īⁿ-sèng ê chòe-hóe , chin-chiàⁿ sī chhin-chhiūⁿ chi̍t-lia̍p lâng-lâng só͘ ài chia̍h ê kìm-kó . Khòaⁿ kah-ba̍k , chia̍h kah-chhùi , hit-ê sek-tì , phang-bī , khóan-sit chin-chiàⁿ sī bê-he̍k lâng . Chia̍h-liáu kóng ē ba̍k-chiu-kim , ke tì-sek , kóng ū chē-chē bí-hó ê óan-kéng tī thâu-chêng . Góa m̄-káⁿ kóng lóng bô iáⁿ , chóng-sī tio̍h Siōng-tè só͘ phòe-ha̍p ê chiah thang . Tû-khì án-ni í-gōa , lóng sī thau-chia̍h , sī Siōng-tè só͘ bô hoaⁿ-hí , tek-khak ē kàng chai-eh . 
Tùi chit-lia̍p kìm-kó , put eng-kai chia̍h ê hūn-gia̍h ê tùi-hù , ū nn̄g-khóan ê chhú-lí hoat : 
( 1 ) Iâ-so͘ sek--ê , kóng , “ Sat-tàn thè-khì . ” Iok-sek tùi i ê chú-bú ê ín-iú kóng , “ Lí sī i ê bó͘ ; góa cháiⁿ-iūⁿ thang kiâⁿ chit-ê tōa-pháiⁿ , lâi tek-chōe Siōng-tè ? ” Iok-sek chiong saⁿ pàng tī i ê chhiú , koh cháu-chhut gōa-bīn . Āu-lâi tì-kàu bô oan siū-khut , koaiⁿ-kaⁿ 4 nî gōa kú , chóng-sī Siōng-tè ē sù-hok hō͘ i .
( 2 ) Hā-oa sek--ê . “ Hū-jîn-lâng khòaⁿ hit-châng chhiū , hó-chia̍h iā kah-ba̍k , koh hit-chiâng chhiū sī thang him-bō͘ . . . chiū bán i ê kóe-chí . . . ” . Tāi-pi̍t khòaⁿ Ō͘-lī-a ê bó͘ Poa̍t-sī-pa sé-e̍k lâi hōan-chōe , chiū-sī tiàm hia sim koah m̄-tn̄g , kàu-bóe chiū chhun-chhiú bán lâi chia̍h , Siōng-tè siū-khì kàng chai-eh , it-seng Tāi-pi̍t ūi chit-chân sū tú-tio̍h bû-sò͘-hôe ê khó͘-chhó͘ .
Lâng si̍t-chāi chin lóan-jio̍k , lóng m̄-thang chū-hū lí sī jia̍t-sim ê sìn-tô͘ , sī cheng-chiat ū lé-māu ê lú-sèng , pêng-sî sī teh kà-sī lâng , chek-pī lâng , léng-tō lâng ê tē-ūi . Lí sī chip-sū , tiúⁿ-ló , thôan-tō-su , bo̍k-su to͘ sī hit-poaⁿ-tāi . Lāu-su , tāi-ha̍k kàu-siū , chu-hô͘ , kun-ông iā cháu bē-lī īⁿ-sèng ê ín-iú . Kàu hit-sî sím-mi̍h to͘ bē kì-tit , Sio̍k-gú kóng , “ Eng-hiông lân-kòe bí-jîn-koan , bí-jîn lân-tô eng-hiông lôan ” ( 英雄難過美人關 , 美人難逃英雄戀 ) . To ē chhut-chāi hit-sî ê miā-ūn gû-lōng pâi-pí . Thèng-hāu kàu thiàⁿ-āu chiah chai-thiàⁿ , lí ê jîn-keh , sìn-gióng lóng bô khì lah . Tī hit-ê sî , sím-mi̍h jîn-keh ê chun-giâm , tē-ūi , lí-tì lóng bô chhái-kang . Tī hia chiū-sī Mô͘-kúi ê lī-hāi . Koh lâng ū “ Seng-bu̍t-tek īⁿ-sèng kiû-ài ê thian-sèng  ” . Oa̍h-mi̍h ê chū-jiân-sèng , khó-pí tī thâu-chêng , ū chi̍t-tè hoeh chha̍p-chha̍p-ti̍h ê bah , hit-ê phang-bī , hit-ê sek-tì , hit-ê kam-tiⁿ , án-chóaⁿ kìm hit chiah iau-gō ê chhâi-lông bô chia̍h lo̍h-khì . Lí bô-lūn án-chóaⁿ kā i pa̍k , kā i koaiⁿ , i to͘ kún-liòng phah-phún beh chia̍h . Tû-khì nn̄g-hāng mài hē chòe-hóe í-gōa bô hong-hoat . Ū-hông īⁿ-sèng m̄-thang hōan-chōe , bô-lūn Chheng-liân thôan-khè , gîm-si pan , chheng-liân-lâng , mài kóng hōe-iú , thôan-tō-chiá iā-sī lâng . Tāi-pi̍t kiám m̄-sī Siōng-tè só͘ kéng--ê . Lóng tio̍h kéng-séng , chòe tē-it hó . ( 1 ) Lâm-lú m̄-thang chí-ū nn̄g ê ka-kī tiàm . ( 2 ) Kóng-ōe tio̍h chèng-keng , m̄-thang kóng hi̍h-hiauh ê ōe lâi phah sio-chham . ( 3 ) Kèng koh-khah m̄-thang kha-lâi , chhiú-lâi  ê kún-chhiò . Nā lâi kàu-chia , si̍t-chāi chin bô kiù-io̍h . Góa ē kì-tit góan tī Sîn-ha̍k-īⁿ teh tha̍k-chheh ê sî , kà bo̍k-hōe-ha̍k  ê sian-siⁿ Hô-iá Chèng-hí Bo̍k-su  kā góan kóng , “ Nā beh khì thàm-hóng hōe-iú , hiaⁿ-tī chú-lâng nā bô tī-teh , chí-ū chí-moāi tī lāi-bīn , khah hó m̄-thang ji̍p-khì . Nā ū iàu-sū tiàm mn̂g-gōa kā i kóng , kap i chhéng-an chiū hó lī-khui . Nā put-tek-í tio̍h ji̍p-khì , tio̍h tī thiaⁿ-ni̍h , mn̂g khui-khui , m̄-thang chē chòe-hóe , tio̍h hun p in , chú , chē lo̍h tāi-tāi hong-hong , chiong iàu-kiāⁿ kóng liáu kín chhut-khì , chhian-bān m̄-thang hō͘ lâng ke-kóng-ōe . Thôan-kàu-chiá tùi chit-hāng sū nā hō͘ lâng ke-kóng-ōe , sī cha̍p-jī-bān hūn ê m̄-ta̍t . Iā chin-chiàⁿ sī pòe-ò͘ Siōng-tè ê sèng-miâ . ” Sió-tī chiong chiah-ê ōe kì tiâu-tiâu , kàu-taⁿ iáu chin kiaⁿ , góa kiû Siōng-tè hō͘ góa bô poa̍h-tó . Kin-nî pit-chiá sui-jiân 60 gōa hòe lah , iáu-kú sī teh kiaⁿ .
Lân-hiong m̄-chai chit-ê sū ê thang kiaⁿ . “ Ah ! it-sit-chiok chhian-kó͘-hīn . ” ( ! ) M̄-thang bak-tio̍h , chí-ū chi̍t-pái , chí-ū chi̍t-pái . Kiám ū lâng ē chai , chí-ū chi̍t-pái ? Ū , ū-lâng chai , “ Thiⁿ chai , tē chai , lí chai , góa chai , chì-chió ū chiah chē lâng chai . ” Che sī chá Iûⁿ Sian-siⁿ tùi beh the̍h-mi̍h lâi pò͘-lō͘ i ê lâng , só͘ kóng ê bêng-giân . Kàu-chia Lân-hiong chai chhám lah , chiū àm-chīⁿ chhéng-ká kóng , beh tò-khì séng-chhin , kóng in lāu-pē phòa-pīⁿ , kî-si̍t bô-iáⁿ . Chiū án-ni sî-chit , bô koh lâi siōng-pan . Iok nn̄g-goe̍h gōa-ji̍t lóng bô siau-sit ê Tân Chheng-chôaⁿ , taⁿ tàu-tí sī cháiⁿ-iūⁿ ? Só͘-í i chiū jiok-khì Hoa-liân khì chhōe--i .

Chin-chiàⁿ sī ài khàu bô ba̍k-sái , sim ná-chún beh piak-li̍h8 ê kan-khó͘ , hīn bē-tit chek-sî chhah-si̍t poe kàu ài-jîn ê sin-piⁿ . Pêng-sî m̄ bat khì kàu tang-pō͘ , chū ta̍h-chhut pīⁿ-īⁿ ê kha kín cháu kàu chhia-chām , khì bé chi̍t tiuⁿ khoài-chhia-phiò , kàu Tâi-pak to͘ í-keng kòe-tàu āu lah . Tùi hia koh chóan chhia kàu So͘-ò͘ . Tī lō͘-tiong ū Ku-soaⁿ ê kéng-tì , iân-lō͘ chin súi , se̍k-iông chiò tī hái-bīn , hông-hun kui-phâng ê hî-chûn ê bí-kéng , tùi tī i lóng bô ì-gī lah . Sim cha̍t thóng-thóng , siông-siông thau lâu ba̍k-sái . Kàu So͘-ò͘ í-keng àm lah , So͘-Hoa kong-lō͘ ê khì-chhia í-keng kòe sî-kan , tio̍h tán-hāu bîn-á chá-khí chiah ū koh hoat-chhia . Taⁿ beh cháiⁿ-iūⁿ , ka-kī chi̍t ê cha-bó͘ gín-ná-lâng m̄ bat pòaⁿ ê lâng , chin chhiⁿ-so͘ , m̄ bat chhut-gōa chiah hn̄g . Nā siūⁿ beh khì hioh lú-siā , iū siūⁿ tio̍h tī nn̄g-goe̍h gōa ji̍t chêng tī Tâi-tiong Ka-pin lú-siā ê sū . Jī-hō-pâng ê khóan-sit , ná-chún tī ba̍k-chêng hiān-hiān , siūⁿ liáu put-kak sim koh pho̍k-pho̍k-chhéng chin kiaⁿ . Só͘-í m-káⁿ siūⁿ beh khì hioh lú-siā , kiâⁿ lâi kiâⁿ khì chin ià-siān , āu-lâi khì chhia-chām chē . Chē kàu chin àm , ka-kī chi̍t ê kiaⁿ , che iā m̄-sī pān-hoat . Āu-lâi ū chi̍t ê kéng-chhat lâi , chiah pài-thok i chhōa i khì pài-tn̂g keh-mî .
Keh chá-khí bô khòa chia̍h-pn̄g , chiū khì chhia-chām , bo̍k-su-niû lâu i chia̍h-pn̄g , i hui-siông ê kheh-khì , āu-lâi tī chhia-thâu bé mī-pau chí-ki , chū chhut-mn̂g kàu chá-khí chiah chia̍h . Āu-lâi chē chhia . So͘-Hoa kong-lō͘ ê chhia , sui-jiân sī khì-chhia ( chū-tōng-chhia ) iáu-kú ná hóe-chhia lè , khioh kui pang chiah hoat , ū-sî chi̍t pang 7 , 8 tâi chhia , chi̍t tâi chē iok 50 lâng . In-ūi lō͘ e̍h , chi̍t bīn soaⁿ , chi̍t bīn hái , hái tō sī Thài-pêng-iûⁿ , hit-ê kéng-tì hui-siông súi . Te̍k-pia̍t lō͘-tiong ū keng-kòe Chheng-chúi tōan-gâi ( 清水斷崖 ) , ū-sî hái-bīn tà-bū ū khēng , chhia óan-jiân cháu tī hûn-bū ê khēng-téng , chin-chiàⁿ ū “ Ú-hòa teng-sian  ” ê kám-khài . Ná-chún hoat-si̍t poe chiūⁿ thiⁿ ê chhù-bī . Sui-jiân sī chiah súi ê kéng-tì , Lân-hiong lóng bô kám-kak . Chin-chiàⁿ sī sim cha̍t-cha̍t , chí-ū Chheng-chôaⁿ ê bīn-iáⁿ , kap Jī-hō-pâng ê chêng-hêng . Lôan-ài , lōan-ài  tàu-tí sī tiⁿ , á-sī khó͘ ah ? Siông-siông the̍h chhiú-kin-á khí lâi thau chhit ba̍k-sái . Pēⁿ-īⁿ sî-chit khì , it-sim beh chhōe chêng-jîn , kàu hit mńg-po͘ chiah kàu Hoa-liân . Hit ē-tàu bô chia̍h , iā m̄-chai iau . Lo̍h-chhia chek-sî kiò saⁿ-lián-chhia lâi chē , chhiáⁿ i kā i thoa khì Tiong-chèng-lō͘ 35 hō . Kàu-ūi lo̍h-chhia , taⁿ-thâu chi̍t ē khòaⁿ , m̄-sī phôe-ê tiàm , sī sé-saⁿ-á tiàm . Tio̍h chi̍t kiaⁿ kā thoa-chhia--ê kóng , Lí kiám thoa tio̍h ūi ? I kóng bô chhò . Chiū lo̍h khì mn̄g hit keng sé-saⁿ-á tiàm ê láu-pán kóng , “ Lín chia kiám m̄-sī Tiong-chèng-lō͘ 35 hō ? ” “ Sī . ” “ Kiám m̄-sī Hoa-bí phôe-ê tiàm ? ” “ M̄-sī . ” “ Bô , lín chia kiám ū Hoa-bí phôe-ê tiàm ? ” “ Bô . ” Lân-hiong sòa gāng-gāng , ná-chún hō͘ tiān tiān--tio̍h chi̍t-iūⁿ , tiām-tiām khiā tit hó-kú , chiah koh mn̄g kóng , “ Lín chia ū chi̍t ê kiò-chòe Tân Chìn-sêng á-bô ? ” Hit ê lâng ìn kóng , “ Bô . ” “ Iā in kiáⁿ kiò-chòe Tân Chheng-chôaⁿ lín bat thiaⁿ-kìⁿ--bô ? ” “ M̄ bat . ” Kàu-chia lâi Lân-hiong kha lóng nńg chi̍t koe̍h lah . Khòaⁿ lâi kàu chiah hn̄g , m̄ bat pòaⁿ-ê lâng , tē-hng , lâng-bīn lóng chhiⁿ-so͘ , chai ôan-chôan hō͘ Chheng-chôaⁿ phiàn-khì lah . Chin-chiàⁿ sī ài sí bē tn̄g-khùi . Khòaⁿ chi̍t ê lâng hó hó m̄ chòe , sī pēⁿ-īⁿ só͘ tùi-tiōng ê hō͘-sū pan-tiúⁿ , sī Ki-tok-kàu ka-têng ê lú-chú . Lâi thiaⁿ chit-ê bē io̍h-á cháu kang-ô͘ ê lâng ê chhùi . Bô thàm-thiaⁿ , bô mn̄g pē-bó , bô bó mā iáu-ū pē . Bô kî-tó , kan-taⁿ thiaⁿ tiⁿ-bi̍t ê ōe , ná-chún ho͘-sîn chí-ū khòaⁿ tio̍h thn̂g , m̄-chai kóng kiâⁿ-ji̍p ho͘-sîn-tng ê lāi-bīn , ē cháu bē tit chhut--lâi .
Mn̄g lóng bô , chin kiàn-siàu , iā khì , iā kiaⁿ , iā sit-bāng , bān-kám kau-chi̍p . Chin-chiàⁿ sī ài khàu bô ba̍k-sái . Ba̍k-sái lóng kian lo̍h-khì , ba̍k-kho͘ âng-âng , chū án-ni pháiⁿ-sè , pháiⁿ-sè , bīn kín oa̍t piⁿ-á kiâⁿ lī-khui hit-keng sé-saⁿ-á tiàm . Hit-sî ji̍t iáu kng-kng , m̄ kam-gōan , ná siáu cha-bó͘ leh , ēng kiâⁿ--ê , chhiú kōaⁿ chi̍t-sut-á tán-lō͘ , beh hō͘ bī-lâi ê ta-koaⁿ , kōaⁿ teh tōng-tōng-hìⁿ , cháu-piàn Hoa-liân-chhī beh jīn-chin kā i chhōe khòaⁿ ū Hoa-bí phôe-ê tiàm á-bô , khah-chhōe to͘ chhōe bô . Chhōe kàu àm , nn̄g-ki kha ngē khok-khok , kha-té lóng phòng-phā . Ū kúi-nā pái kiâⁿ tùi pài-tn̂g chêng kòe , nā-sī kàu chia iā bô hit hō ióng-khì thang ji̍p-khì mn̄g bo̍k-su . Kàu chia sin-thé sim-sîn lóng chin ià-siān lah . Chū án-ni thoa tîm-tāng ê kha , bān-bān ǹg pak-pêng ê tōa-lō͘ bóng kiâⁿ . Sî iā bô chá lah , tùi hia koh khì chiū-sī Bí-lûn . Kàu Bí-lûn kiô-téng  chē tiàm hia háu chi̍t khùn . Hut-jiân siūⁿ khí chá-ji̍t kam-tiⁿ ê bí-kéng , Chheng-chôaⁿ só͘ bat chhiùⁿ hō͘ i thiaⁿ ê liû-hêng koa . 
“ Hian lí ê bīn-phè khí--lâi . ” 
1 . Chhiáⁿ hian lí ê bīn-phè khí--lâi , Hō͘ góa khòaⁿ lí ê ba̍k-bâi , Lí ê ba̍k-bâi sè koh tn̂g ah ! Ná-chún chhiū téng hit-ê sin-goe̍h .
( lú ) Góa ê ba̍k-bâi sè koh tn̂g ah ! Chin-chiàⁿ ná-chún chhiū téng sin-goe̍h . 
2 . Chhiáⁿ hian lí ê bīn-phè khí--lâi , Hō͘ góa khòaⁿ lí ê ba̍k-chiu , Lí ê ba̍k-chiu o͘ koh kim ah ! Ná-chún chin-chu ê hiah-ni̍h súi !
( lú ) Góa ê ba̍k-chiu o͘ koh kim ah ! Chin-chiàⁿ chhin-chhiūⁿ chin-chu hiah-ni̍h súi . 
3 . Chhiáⁿ hian lí ê bīn-phè khí--lâi , Hō͘ góa khòaⁿ lí ê chhùi-tûn , Lí ê chhùi âng koh sè-ê ah ! Ná-chún gō͘-goe̍h ê sió eng-thô  .
( lú ) Góa ê chhùi âng koh sè-ê ah ! Chin-chiàⁿ ná gō͘-goe̍h ê sió eng-thô . 
4 . Chhiáⁿ hian lí ê bīn-phè khí--lâi , Hō͘ góa khòaⁿ lí ê bīn-māu , Lí ê bīn âng hún koh îⁿ ah ! Ná-chún âng pîn-kó kàu chhiu-thiⁿ .
( lú ) Góa ê bīn âng hún koh îⁿ ah ! Chin-chiàⁿ ná pîn-kó kàu chhiu-thiⁿ . 
Siūⁿ kàu chia , hóng-hut hit mńg-po͘ tī Tâi-tiong kong-hn̂g koh kiâⁿ kàu Chúi-gôan-tē , āu-lâi chē tī chúi-thah ê ē-bīn chháu-po͘-á téng , lâm-hong bî-bî-á chhoe--lâi , thâu-mn̂g sió-khóa sàm-sàm tī bīn-ni̍h tín-tāng hit sî , Chheng-chôaⁿ chhiùⁿ chit tiâu koa , hit-ê siaⁿ-liōng ê súi , thiám-mī ê khóan-sit , chit sî lóng chiâⁿ-chòe chiù-chó͘ , chhim-ian Mô͘-kúi ê kiò siaⁿ . Hit sî chhiùⁿ liáu chit tiâu koa , nn̄g ê chē sio kheh , Lân-hiong phēng-óa Chheng-chôaⁿ ê heng-chêng , taⁿ thâu , niàu-khí ba̍k-chiu khòaⁿ Chheng-chôaⁿ , bīn bún-chhiò . Chheng-chôaⁿ ēng chiàⁿ-chhiú khin-khin bong i ê thâu-chang , thè i chéng-lí sûi lo̍h-lâi tī bīn-ni̍h ê thâu-mn̂g , kā i kóng , “ Góa só͘ thiàⁿ--ê , lán tī-chia kóng-ōe bô lī-piān , bān-it nā hō͘ se̍k-sāi lâng khòaⁿ-tio̍h chin pháiⁿ-sè , lán koh lâi-khì . ” Kóng liáu hû i khí--lâi , khan i ê chhiú nn̄g lâng saⁿ-pâi chò-hóe kiâⁿ , ti̍t-ti̍t kàu Ka-pin lú-siā 4 lâu thâu-téng tē 2 hō pâng . Ah ! Chōe-ok ah ! Chhiong-móa ù-òe , khi-phiàn , kan-hiám , ká-mō͘ , gūi-siān , khang-hi , o͘-àm ê sè-kài . Tī tó-ūi ū thiàⁿ , tī tó-ūi ū sêng-si̍t ? Sī lâng á-sī kúi ah ? Thang chiù-chó͘ ê Jī-hō pâng , thang kiaⁿ-hiâⁿ ê sè-kan . Í-keng ū sin-īn nn̄g goe̍h gōa-ji̍t lah . Cháu-tâu bô lō͘ , kiám iáu ū bīn thang tò-khì kìⁿ tông-sū , kiám ū bīn thang tò-khì kóng hō͘ lāu-pē thiaⁿ . Pak-tó͘ chi̍t-ji̍t chi̍t-ji̍t ná tōa-ê . Seng-khu-piⁿ iā bô chin liōng-siōng ê chîⁿ , siūⁿ liáu koh khui siaⁿ háu chi̍t khùn . Lâi kàu chia bān-sū soah lah . Kin-tú koh oa̍h lo̍h-khì iā bô sim-sek , chiū khiā--khí-lâi , chhek chi̍t ê sè-bīn , siūⁿ beh thiàu tùi Bí-lûn kiô-ē lo̍h-khì . Tú-tú hāⁿ chi̍t kha kòe kiô-niû hit pêng . . . .

Kha tú hāⁿ kòe kiô-niû beh thiàu lo̍h-khì , āu-bīn tú gū chi̍t ê kéng-chhat khiâ chū-chóan-chhia sûn-lô lâi kàu hia , gôan-in sī i tùi hn̄g-hn̄g í-keng thiaⁿ-kìⁿ chit kak-sì ū cha-bó͘ lâng teh khàu ê siaⁿ , jî-chhiáⁿ hit-ê siaⁿ sī chin chhiⁿ-chhám , só͘-í i chiah ē sûn tùi chit pêng lâi . Thiàu lo̍h chhia beh kā i giú leh í-keng siūⁿ bān , khiú bô tiâu , āu-bīn ê saⁿ-á-ki giú-phòa li̍h8 chin hn̄g , kiat-kio̍k iû-gôan sī poa̍h lo̍h khì . Gôan-lâi chit tiâu khe lī hái í-keng chin kīn , koh khì chiū-sī hái-kîⁿ , chúi sè bān , nā-sī siong-tong chhim , kéng-chhat chū án-ni tòe i thiàu lo̍h-khì , chi̍t sî Lân-hiong ū tîm lo̍h-khì , āu-lâi koh phû khí-lâi , kéng-chhat tùi thâu-chang kā i giú leh , siû 5 , 6 pō͘ chiū peh chiūⁿ hōaⁿ , kā i giú chiūⁿ hōaⁿ ê sî seng-khu tâm lok-lok , iā chia̍h kúi-nā chhùi chúi ; ka-chài hit sî í-keng chin àm , nā bô , lâng ún-tàng ē tòe kui-tīn . I iā tâm , kéng-chhat iā tâm , nn̄g ê seng-khu lóng tâm lok-lok , ná chún lo̍h-thng-ke chi̍t-iūⁿ . Kéng-chhat chū án-ni tòa i khì phài-chhut-só͘ .
Kéng-chhat hó-ì kiò i ê hū-jîn-lâng chhut-lâi chiap Lân-hiong ji̍p-khì ōaⁿ ta ê saⁿ-khò͘ . Kéng-chhat iā khì ōaⁿ saⁿ , ōaⁿ liáu chiah mn̄g i sī ūi sím-mi̍h in-toaⁿ beh thiàu chúi chū-sat ; Lân-hiong chiū chiông-thâu kàu-bóe tāi-lio̍k kóng hō͘ i thiaⁿ . Hit sî tú àm-sî ê 11 tiám gōa , hit-ê kéng-chhat chū án-ni tòa Lân-hiong kap kháu-keng chòe-hóe khì kéng-chhat-kio̍k . In-ūi phài-chhut-só͘ bô tú-hó ê só͘-chāi thang pó-hō͘ , kàu kéng-chhat-kio̍k í-keng chiâⁿ pòaⁿ-mî lah , só͘-í liâm-piⁿ siat-hoat hō͘ i tiàm tī hū-lú ê hiu-khé-sek , hō͘ i tī hia keh chi̍t mî , kè-ji̍t koh-chài siông-sè mn̄g kháu-keng , kio̍k-tiúⁿ iok-sok beh thè i tiau-cha . Kio̍k-tiúⁿ hián-bêng cha̍p-hun ê tông-chêng ; ji̍t beh àm kéng-chhat the̍h Lân-hiong ka-kī thǹg khí-lâi pha̍k ê saⁿ-khò͘ lâi hō͘ i koh ōaⁿ tò-tńg , koh keh-ji̍t kéng-chhat-kio̍k-tiúⁿ chiū phài hit-ê kiù i ê kéng-chhat kā i pó-hō͘ , sàng i tò-khì kàu Soaⁿ-pà kau in lāu-pē .
Chōe-ok ê kang-chîⁿ chiū-sī sí . Lí khòaⁿ , ūi-tio̍h tham-lôan chi̍t-sî jio̍k-thé chêng-io̍k ê khoài-lo̍k , lâi tì-kàu cheng-chho siū thún-ta̍h , jiân-āu hō͘ lâng hiat-ka̍k , chit hō sū m̄-sī hiān-sî chiah ū . Lí khòaⁿ kó͘-chá Kū-iok sî-tāi Tāi-pi̍t ê kiáⁿ Àm-lûn ké-pīⁿ , ài Ap-sa-liông ê sió-moāi Tha-má khì khòaⁿ--i , in-ūi i tham-lôan Tha-má ê súi , kiò Tha-má the̍h mi̍h khì pīⁿ-chhn̂g hō͘ i chia̍h , kàu kèng-jiân kā i kiông-ù  , phah lâ-sâm--i , āu-lâi m̄-ti̍h--i , ngē-ngē kā i kóaⁿ chhut-khì ( Sat-bó͘-jíⁿ 13 : 1 ) . Àm-lûn kap Tha-má sī siāng pē bô siāng bó ê hiaⁿ-moāi , siōng-chhiáⁿ káⁿ án-ni chòe , hô-hòng chit tia̍p ê lâng , ( āu-lâi Àm-lûn hō͘ Ap-sa-liông thâi sí ) . Lú-sèng ah ! Lín tio̍h kéng-séng , tio̍h chhiat-chhiat kì-sim , lín sī chòe sêng-siū ê hong-bīn , lâng thau-chia̍h khì lah , chōe ê chéng-chí sī tiàm tī lí ê chhân , gia̍t-thai àm-kiat , hit sî beh án-chóaⁿ liáu-khiok .
Kéng-chhat pó-hō͘ Lân-hiong kàu-ūi kau-hō͘ in lāu-pē , mn̂g-kháu ûi chi̍t-tīn lâng , ū ê khó-lîn , ū ê thí-chhiò , ū ê bi̍h-chhùi , ū ê phùi-nōa , ū ê thè i lâu ba̍k-sái , ū ê kóng eng-kai , ū ê kóng taⁿ khòaⁿ beh án-chóaⁿ ? Kéng-chhat lī-khui liáu-āu , Lân-hoeng chū án-ni kūi lo̍h-khì , in lāu-pē chhiáⁿ lâi khòaⁿ ê lâng lóng chhut-khì , thiaⁿ mn̂g koaiⁿ khí--lâi , khì gû-tiâu gia̍h hit ki pêng-sî teh bu̍t gû ê tîn-tiâu lâi , khan thian-bûn tùi kha-chiah-phiaⁿ siāu 3 ē , lóng o͘-chhiⁿ hàng khí--lâi . Khì chi̍t ē hui̍h hiám-á bū chhut--lâi , kóng , 3 ê chí-moāi-á lí siāng chiâⁿ-mi̍h , chīn ǹg sī lí , lí kin-á-ji̍t m̄-nā bē ǹg-tit , sòa pòe-ò͘ pē-bó kap Siōng-tè ê miâ ; lín pâ kap lín lāu-bú sī chèng-keng ê lâng , tùi kong chiū pài Siōng-tè , chòe tiúⁿ-ló , lí chū sè tī lín bó ê pak-tó͘-lāi chiū sìn Chú , lí kin-á-ji̍t káⁿ chòe chhut chit hō bô bīn-phôe sià chó͘-kong ê sū . Nā-sī Lân-hiong iau-ki koh sit-tǹg , phun-pho chhōe ài-chêng ê siû-jîn  , thiàu-chúi chū-sat , chhì kéng-chhat-kio̍k liû-tì  ê chu-bī , siū kéng-chhat ê hō͘-sàng , siū lâng phùi-nōa bi̍h-chhùi ; kàu chia lâi Lân-hiong chin-chiàⁿ sī sim , sin lóng ià-siān , seng-khu koh ū sin , ná tú in lāu-pē 3 ē tîn-tiâu ē tiâu , chū-té kūi-leh teh háu , siāu 3 ē chū án-ni un lo̍h-khì tó tùi thô͘-kha lo̍h-khì . In a-ché Lân-eng kóaⁿ-kín óa--lâi , tùi a-pa ê chhiú kā i lia̍h-leh ; in a-pa khì chi̍t ē chū án-ni the tùi piah-ni̍h lo̍h khì , the tiàm hia chhóan ; tōa-ché Lân-eng ti̍t-ti̍t kiò a-pa m̄-káⁿ , thè in sió-moāi kūi in a-pa . Sió-moāi Lân-jî khòaⁿ a-ché un-tó tùi thô͘-kha lo̍h khì , kín khì hû in a-ché , háu a-ché , jî-āu Lân-jî iā khui-siaⁿ háu “ A-pâ-ah m̄-káⁿ à lah . ” Lân-hioh g ka-kī iā háu m̄-káⁿ , peh khí--lâi ēng pê--ê pê kàu in a-pa ê bīn-chêng koh ti̍t-ti̍t kiò m̄-káⁿ , kàu chia i chiah chhim-chhim thòng-kám i ê chōe ê thang kiaⁿ , chi̍t lāi-bīn chhiong-móa thî-khàu ê siaⁿ , 3 ê kiáⁿ lóng kūi-kūi tī bīn-chêng . Éng-hok hiaⁿ iā chhiú-nńg chhôe-á pàng-khì , siūⁿ tio̍h i ê hiân-chhe Chhiu-kùi-ah nā tī-teh , kiáⁿ ê sū , lāu-bó ê chí-tō sī chin iàu-kín , 4 hòe Lân-hiong chiū bô bó , só͘-í tùi cha-bó͘ gín-ná ê khan-kà ū khah bô chiu-chì . Put-ti put-kak Éng-hok hiaⁿ sòa khui-siaⁿ háu in hiân-chhe Chhiu-kùi-ah lâi chá sí , i chòe pē , cha-po͘-lâng bē hiáu léng-tō , chiah ū kin-á-ji̍t ê chhiⁿ-chhám . Hit 3 ê kiáⁿ thiaⁿ in lāu-pē teh khàu hiân-chhe , 3 ê siūⁿ tio̍h sí-khì ê lāu-bú , siūⁿ in kin-á-ji̍t chòe bô bó ê kiáⁿ ê pháiⁿ-miā , tāi-ke lóng koh khui-siaⁿ háu , chi̍t bīn kiò m̄-káⁿ , chi̍t bīn háu pháiⁿ-miā bô bó , chi̍t bīn m̄-kam hō͘ nî-lāu ê a-pa siū-khì kàu án-ni . Háu tit chin chhiⁿ-chhám , bē su lāi-bīn sí lâng . Hit sî tú-gū tōa-hàn kiáⁿ-sài tùi chhân-ni̍h tò-lâi , thiaⁿ lāi-bīn háu kàu án-ni , bo̍k-bêng kî-biāu , án-chóaⁿ liân lāu tiūⁿ-lâng iā háu . Tùi thiaⁿ-mn̂g sak bē khui , tùi chàu-kha-mn̂g ngē sak-ji̍p-khì , chiah khòaⁿ tio̍h in 4 ê pē-á-kiáⁿ tī hia khàu chòe chi̍t tui . I iā khòaⁿ tio̍h tîn-tiâu , iā khòaⁿ tio̍h in î-á Lân-hiong chhēng phòaⁿ-saⁿ ji̍p--lâi , tī Bí-lûn-kiô téng hō͘ kéng-chhat giú bô tiâu , giú li̍h8-khì ê saⁿ , koh Lân-hiong ê bīn chin chhiⁿ , koh sán , chin pháiⁿ khòaⁿ , i kám-kak sī ūi Lân-hiong ê sū , kóaⁿ-kín chhah in tiūⁿ-lâng khì pâng-keng bîn-chhn̂g the , tāi-ke chiah háu khah sè-siaⁿ , hit àm tāi-ke bô khóa chú , bô khóa chia̍h . Chng-ni̍h ê lâng , chi̍t chhùi thôan chi̍t chi̍h , si̍t-chāi chin kiàn-siàu . Lân-hiong tùi tò--lâi lóng m̄-káⁿ chhut-lâi kìⁿ lâng . Taⁿ chia chhiáⁿ àn-hā .
Taⁿ lâi kóng Chheng-chôaⁿ tàu-tí sī sím-mi̍h hòe ? Chheng-chôaⁿ kóng in pâ kiò chòe “ Tân Chìn-sêng , ” bô-iáⁿ ; sī Tân Sêng , lâng lóng kiò i A-sêng-peh . Khui phôe-ê-tiàm sī kó͘-chá ê sū , chá in tiàm Tâi-lâm khui Hoa-bí phôe-ê-tiàm ū-iáⁿ , taⁿ bô lah . In sī Tâi-lâm lâng , thái ē lâi Hoa-liân , kóng--lâi chiū ōe thâu-tn̂g . A-sêng-peh siàu-liân chin gâu khai , chia̍h-chiú hoah-kûn , pau-chhī cha-bó͘ ta̍k hāng to͘ ē . Ta̍k ê bêng chai hoah-kûn ê siaⁿ hóng-hut sī án-ni “ Chóng-khai ”= 10 . “ Khoài-tâu ”= 9 . “ Pat-sian ”= 8 ( Sian bô-lō͘ ) . “ Chit-chhiâu ”= 7 ( Chhiâu-lâi chhiâu-khì ) . “ Lak-lián ”= 6 . “ Gō͘-gō͘ ”= 5 ( Gō͘-tio̍h ) . “ Sí-sí ”= 4 . “ Sám-sám ”= 3 . “ Liáng-kô ”= 2 . “ Tan chi̍t-kô ”= 1 . Lí khòaⁿ chiah-ê siaⁿ sī gōa-ni̍h ê pháiⁿ chhái-thâu , A-sêng chiū-sī chi̍t ê chiú-kúi . Tiàm ná chòe ná liu-bóe , jî-chhiáⁿ koh kap lâng poa̍h bí-kiáu , tī Chheng-chôaⁿ 8 hòe hit nî , châi-sán chiah chòe chi̍t-ē khì , chá tùi “ Pó-bí-lâu  ” chhōa chi̍t ê tōa-sek gē-tòaⁿ , kiò chòe Hoa-bí-hông  chhut--lâi , châi-sán chi̍t ē phòa , lâng m̄ bat--i , chòe i liu . Hoa-bí-hông chū án-ni cháu lâi Hoa-liân , lâi óa ki-lú-īⁿ “ Hí-siong-hông  ” . A-sêng-peh chū án-ni iā pàng bó͘ , pàng kiáⁿ jiok kòe-lâi Hoa-liân , só͘-í Chheng-chôaⁿ chiah ē kóng i sī Hoa-liân lâng . In lāu-bó m̄-gōan kòe--lâi , ka-kī chi̍t ê tiàm Tâi-lâm khan Chheng-chôaⁿ , kâⁿ kàu Chheng-chôaⁿ kok-bîn ha̍k-hāu pit-gia̍p , hit nî liû-hêng kám-mō͘ , in lāu-bú ūi liû-hêng kám-mō͘ chiah sí . Tùi án-ni Chheng-chôaⁿ chiah khì Hoa-liân chhōe in lāu-pē . Hit sî in lāu-pē í-keng bô koh khui phôe-ê-tiàm . I pêng-sî chin gâu chhiùⁿ-khek , chū án-ni iā lâi óa “ Hí-siong-hông ” chiú-lâu kà gē-tòaⁿ chhiùⁿ-khek . Bô-lūn Lâm-kóan , Pak-kóan lóng ū siong-tong ê gián-kiù . Chheng-chôaⁿ in lāu-pē ū hō͘ i khì tha̍k Siong-gia̍p .
Tng Lân-hiong khì chhōe hit sî , A-sêng-peh í-keng nî-lāu lah , bô siaⁿ thang koh kà khek , iā bē hong-liû lah . Taⁿ sī taⁿ chi̍t-tàⁿ phôe-ê tàⁿ-á teh pó͘ phôe-ê , koh-chài péng kū-gia̍p , put-sî tī chhī-tiûⁿ piⁿ , hán-tit sóa-ūi , chá-khí sî-á òaⁿ-òaⁿ chiah chhut--lâi , ē-po͘ sî-á chá-chá chiū tò-khì . Só͘-í Lân-hiong chū-jiân sī chhōe-bô . 
Koh kóng kàu Chheng-chôaⁿ kin-pún m̄ bat tiàm Hoa-liân , in-ūi i lóng sī tiàm Tâi-pak ê chè-io̍h kong-si . Hit-ê chū-chí Lân-hiong m̄-chai , in-ūi i m̄ kā Lân-hiong kóng . Tī hia ū chin tōa ê lí-iû leh , sī Lân-hiong gām-bīn , hō͘ lâng khàm tī àng-lāi . 
12 . Siuⁿ bān lah ( Lâi put ki̍p liáu ) .
Án-chóaⁿ kóng Lân-hiong sī hō͘ lâng khàm tiàm àng lāi . Án-chóaⁿ Chheng-chôaⁿ phòa-pīⁿ , kong-si ē beh kā i chhut hùi tī-liâu , nn̄g lé-pài chiū ē tit chhut-īⁿ , án-chóaⁿ ōan kàu saⁿ lé-pài , kong-si iā bē ke-ōe . Gôan-in tī chia , chiū-sī i sī kong-si keng-lí ê bī-lâi ê kiáⁿ-sài , chū chá chiū í-keng tèng-hun lah . Nā-sī án-ni thái ē kap Lân-hiong hiah chhin-jia̍t . He sī chhái-hoe-phang  . Bi̍t-phang teh chhái-hoe , chi̍t-lúi hoe kòe chi̍t-lúi hoe ê chhiú-tōaⁿ , bi̍t-phang ūi beh chhái hoe ê bi̍t , ta̍k pái i to͘ sī kap hoe chin chhin-bi̍t , m̄-kóan seⁿ-sí , hām sin kap miā ti̍t-ti̍t tùi hoe-sim chǹg lo̍h-khì , bô sioh i kap hoe saⁿ-chim ê chhin-bi̍t . Bi̍t chhái liáu ē koh lâi á-bē ? Bē lah , hiat-ka̍k--lí , liân oa̍t-thâu to͘ bô , chòe i khì , thí-si̍t poe hō͘ lí jiok . 
Chheng-chôaⁿ sim-té ná ū-iáⁿ teh ài Lân-hiong leh . I só͘ phèng-tiāⁿ ê bī-hun-chhe sui-jiân bô Lân-hiong ê súi , m̄-kú ū châi , sè , le̍k ; i tī kong-si ê tē-ūi sī khò in bī-lâi ê tiūⁿ-lâng ê sè , in bó͘ ê āu-thâu sī i ê āu-piah-soaⁿ . I ná ū khòaⁿ-tio̍h soaⁿ-lāi ê chhoan-ko͘  . Chháu-tē ko͘-niû sui-jiân sī tha̍k-kòe chho͘-tiong , tī pēⁿ-īⁿ hiah kú , ū sán-pô , hō͘-sū ê chu-keh . Nā-sī chū sè sìn Chú , pài Siōng-tè , lóng sī kap pài Siōng-tè ê lâng kau-pôe chhut-ji̍p , sêng-si̍t , bô oan-khiau , ti̍t-ti̍t , ta̍k hāng khoài sìn--lâng . Chheng-chôaⁿ ê chhùi bē su kòa siang ê chi̍h , siàn tit Lân-hiong hī-á phak-phak . Koh ín-iú lú-sek ê láu-chhiú , Lân-hiong chi̍t chiah ná tōa-ti , kúi-kù-á ōe kā i ngiau , kúi-hāng-á mi̍h chòe bí-khng kā i soah lo̍h-khì , chiū tòe lâng ti̍t-ti̍t kiâⁿ . 
Án-chóaⁿ thang kap lâng iok-sok siong-hōe , án-chóaⁿ thang kap lâm-sèng chē sio-kheh , thâu-khak tī lâm-sèng ê heng-chêng . Koh thang tòe lâng khì lú-siā , káⁿ tòe lâng peh kàu 4 lâu , koh khui pâng-keng , chí-ū nn̄g ê , mn̂g só khí-lâi , só-sî tē tiàm cha-po͘-lâng ê tē-á . Koh khì hit chhut ē chhòng sím-mi̍h ? Sī pí khòaⁿ hóe khah bêng . Kai sí , chin-chiàⁿ kai sí . Kàu hia beh cháu bô lō͘ lah . M̄-sī , kàu hit chūn bē siūⁿ beh cháu lah , hit sî ê sim sī chhi-bê chùi-chiú ê chōng-thài , sim bâng--khì lah . Chū thâu tī i-īⁿ ê sî , àm-sî m̄-sī tio̍h i lûn-tio̍h tong-ti̍t , chiū m̄ eng-kai khì kò͘ i , beh khì eng-kai chio phōaⁿ . Chin-chiàⁿ sī hō͘ kúi bê , chúi-kúi teh kiò Pái-sūi chiū-sī án-ni .
Chin-chiàⁿ sī hō͘-hóe siuⁿ bān lah . Chheng-chôaⁿ chhut-īⁿ bô lōa-kú , chiū kap keng-lí ê cha-bó͘-kiáⁿ kiat-hun . Pòaⁿ chio-chhōa , in-ūi sin-niû hit pêng ê sió-tī iáu chin sè-hàn , só͘-í phín hō͘ in chio , kàu sió-tī tōa-hàn chiah chhut-khì , só͘-í it-chhè ê kiat-hun-hùi lóng in tiūⁿ-lâng chi-lí , chin-chiàⁿ sī tit chhe-ka-châi ê hó-ūn-jî . Chhám ê chí-ū sī pe̍h hō͘ lâng chau-that , lé-chóa , chhù-lú pó-kùi ê sèⁿ-miā hō͘ lâng thiah phòa koh hō͘ lâng hiat-ka̍k , gia̍t-thai koh àm-kiat , sī chhàu-chiān ê kū-hòe , chòe pò͘ ta̍t-chîⁿ , chòe saⁿ m̄-ta̍t chîⁿ . Taⁿ beh án-chóaⁿ ? 
Kan-ta Chheng-chôaⁿ teh sóng-khoài , teh tit chhe-ka-châi . Nā-sī hó kéng bô kú , Chheng-chôaⁿ kiat-hun bô lōa-kú , Tiong Ji̍t Lô͘-kau-kiô sū-piàn hoat-seng , keh-nî ê 4 goe̍h chhe 5 , Chheng-chôaⁿ ê âng-toaⁿ-á kàu lah . Chiū-sī siū Ji̍t-pún chèng-hú ê Lio̍k-kun-séng tiàu i khì chòe thong-e̍k . Tāi-seng khì Hôa-pak , tong-sî kóng hō-chòe Pak Chi , āu-lâi tòe kun ti̍t-ti̍t chóan-chiàn kàu Hôa-lâm . Tng Sè-kài tē 2 hôe tāi-chiàn liân-hoat ê sî , chiū chóan-chiàn khì Lū-sòng . Khí-thâu tī Ma-ni-lah , āu-lâi iā bat kàu Phek-iâu , hit sî Ji̍t-kun liân-chiàn liân-sèng , tùi jī-téng-peng ti̍t-ti̍t seng , seng kàu chún-ùi . Sè-thâu chin hó , chhēng kun-chong hip siōng kià tò-lâi hō͘ in bó͘ . Ba̍k-chi̍t-ni̍h
Tong-sî Ji̍t-pún chòe chiàn-sèng-kun ê kun-kí si̍t-chāi chin kiàn-siàu , tò-chhù chhí-tī lêng-jio̍k lâng ê hū-lú . Chóng-sī lí iā m̄-bián siūⁿ i ê hū-jîn-lâng tī chhù-ni̍h sī choa̍t-tùi ê cheng-chiat . Kiat-hun bô chi̍t nî , iáu-bōe khioh gín-ná , tng chheng-chhun , sī sè-sio̍k bô sìn tō-lí ê ka-têng , tī Tâi-pak chhia-hôa ê só͘-chāi , lí siūⁿ i kiám ē tiām-tiām lâi chiú khang-pâng . Só͘-í i iā thau kiâⁿ i ê lō͘ . 
Kàu chiàn-cheng ê hō͘-pòaⁿ , hut-jiân Chheng-chôaⁿ ê siau-sit chū án-ni tn̄g-khì lah , m̄-sī tn̄g tiap-á-kú , sī éng-óan ê tn̄g-khì . Tùi siau-sit tn̄g-khì liáu-āu , koh hiah kú bô tńg-lâi , put-ti put-kak Chheng-chôaⁿ ê hū-jîn-lâng tòe lâng khì lah . In seⁿ-pē iā khòaⁿ-phòa , bô chhap , pàng hō͘ in cha-bó͘-kiáⁿ chū-iû . Taⁿ chia chhiáⁿ àn-hā . Khah iàu-kín lán koh lâi siūⁿ Lân-hiong ê sū .

Lân-hiong tò-khì , chi̍t bīn chin kiàn-siàu , chin lóe-chì ; koh chi̍t bīn chin siong-sim , iā chin chhàm-hóe chêng ê sit-chhò . Só͘-í lóng m̄-káⁿ chhut lâi kìⁿ-lâng . Sî-ji̍t teh kòe chin-kín , bián lōa-kú , keh-nî ê chhun-thiⁿ , tng i 24 hòe nî thâu , tùi Chheng-chôaⁿ só͘ siū ê gia̍t-thai kàu goe̍h lah , chiū siⁿ chi̍t ê eⁿ-á , sī cha-po͘--ê . Phīⁿ ti̍t koh chiam , ba̍k-chiu tōa-lúi koh têng-sûn , ē-táu hûi-hûi , chit kúi-tiám chin sêng in lāu-bú ; thian-pêng khoah , ba̍k-bâi chho͘ , chhùi tōa-ê chin sêng in lāu-pē , chin-chiàⁿ sī kiáⁿ bē thau-seⁿ tit , chi̍t pòaⁿ chin sêng pē , chi̍t pòaⁿ chin sêng bó . Éng-hok hiaⁿ khòaⁿ sun-á chhut-thâu , koh sī cha-po͘--ê , in-ūi lāi-bīn lóng bô cha-po͘-sun , koh seⁿ-chòe chin-súi . Só͘-í chi̍t bīn sui-jiân sī siū-khì , chóng-sī chi̍t bīn iā-sī chin hoaⁿ-hí . Chiàu Lân-hiong ê ì-sù , kā i hō miâ kiò “ Siú-gī  ” . Chia̍h lāu-bú ê sìⁿ , só͘-í kiò i chòe “ Lí Siú-gī . ” Án-chóaⁿ ē hō án-ni ê miâ ? Sī Lân-hiong chin koat-sim , àn-sǹg i it-seng bô beh koh kè . In-ūi i ê sim í-keng chin kiaⁿ , koh iàm-hūn lâm-sèng ê bô tiong-si̍t . Koh chi̍t bīn siūⁿ kóng chhò chi̍t pái , tek-khak m̄ koh chhò tē-jī pái . Beh piáu-bêng i ê chì-khì , lâi sé-khì i it-sî chhò-gō͘ ê kiàn-siàu . Só͘-í hō kiáⁿ ê miâ chòe Siú-gī .
Siú-gī chhut-sì ê tē-jī nî , A-kong hut-jiân jiám-tio̍h hì-eng ê pēⁿ , m̄-káⁿ hō͘ lâng khui-to , thâu-bóe thoa chi̍t nn̄g goe̍h-ji̍t sòa kòe-sin khì , chin phah-sńg , i sí hit nî chiah 55 hòe . Lâng iáu chin-ióng , hut-jiân jiám-tio̍h chiū bô i . Ke-lāi tāi-ke chin iu-būn , hit sî sè-hàn sió-moāi Lân-jî iā kè liáu lah . Siāng khó-liân chiū Lân-hiong khan-kiáⁿ tī lāi-bīn . Lāu-pē tī-teh bóng thun-lún kòe-ji̍t , Lāu-pē kah bô tī-teh , sǹg sī óa a-ché chia̍h , si̍t-chāi chin pháiⁿ-sè . Tùi gín-ná chhut-sì liáu-āu , koh ho̍k-tò i ê sìn-gióng , koh jia̍t-sim kèng-pài Siōng-tè . Siōng-tè iā lîn-bín--i , koh hō͘ i chiū-kīn sèng-chhan , tùi hit sî í-āu , i chiū koh pang-chān Chú-ji̍t-o̍h , sèng-koa pan . Koh chi̍t-bīn , tī seng-oa̍h hong-bīn , i ū chòe sán-pô , iā kā lâng chòe-saⁿ , ū-sî kàu hn̂g-ni̍h pang-bâng ché-hu ê kang-tiâⁿ . Án-ni ba̍k chi̍t-ni̍h
Tú-gū ū chi̍t ê ki-hōe , i chiū chhut-lâi Tâi-lâm , tit-tio̍h chi̍t ūi bó-hōe soan-kàu-su ko͘-niû ê thé-thiap , chiū koh iōng i tī lán kàu-hōe ê i-īⁿ lâi ho̍k-bū . Chit pái i chin-chiàⁿ sī jīn-chin , un-khûn , sî-sî kî-tó , kín-sīn i ê seng-oa̍h , chin-chiàⁿ sī kiâⁿ tī chhàm-hóe sèng-kiat ê seng-oa̍h . Só͘-í chē-chē hōan-chiá tùi i lâi tit-tio̍h chin tōa ê lī-ek . Koh i siông-siông kóng tō-lí hō͘ lâng thiaⁿ , iā thòe lâng kî-tó . Só͘ chòe ê kang put-chí êng-iāu Chú . 
Siōng-tè iā hō͘ Siú-gī chin koai , tng 8 hòe ê sî chiū ji̍p kok-bîn ha̍k-hāu . Tī kok-bîn ha̍k-hāu ta̍k-nî to͘ thâu-miâ . Chit-hāng thang chòe Lân-hiong chin tōa ê an-ùi . Āu-lâi tī chiàn-cheng tiong lán kàu-hōe ê i-īⁿ chi̍t sî ū thêng-pān . ( Siāng tī chit sî , Tâi-ôan tùi ji̍t-pún ê thóng-tī ōaⁿ chòe Tiong-hôa Bîn-kok ê thóng-tī ) . Hit-sî i hut-jiân seⁿ-chhut chi̍t hāng tui-bō͘ chhin-lâng ê sim , hit nî Siú-gī tú 11 hòe , kok-bîn ha̍k-hāu 3 liân , i chiū chhōa i chòe-hóe kòe-khì Hoa-liân . I ê ì-sù sī lāu-pē ( Éng-hok-hiaⁿ ) í-keng kòe-sin . Beh tò-khì Soaⁿ-pà chhōe a-ché iā bô ì-sù . Kiám chin-chiàⁿ sè-kan Siú-gī ē chòe bô i-óa , bô chhin bô chhek ê ko͘-jî . I chin m̄-gōan , chiū koh chi̍t pái chhōa i ê kiáⁿ kàu Hoa-liân , tī hia lâi chhōe thâu-lō͘ , koh tī hia beh chiâm-sim lâi chhōe Siú-gī ê a-kong , koh kiám-chhái ē chhōe-tio̍h i ê lāu-pē . In-ūi i m̄-chai Chheng-chôaⁿ èng-tiàu khì chòe Ji̍t-kun ê thong-e̍k . I chí-ū kan-ta iáu sī gōng-sìn Chheng-chôaⁿ sī Hoa-liân ê lâng . Só͘-í i chiū koat-sim chhōa kiáⁿ khì hia chhōe thâu-lō͘ .

Kàu Hoa-liân ê sî chiū khì kàu-hōe pài-hāu bo̍k-su . Tân Bo̍k-su kap Bo̍k-su-niû hui-siông ê chhin-chhiat , chi̍t-ē thiaⁿ-tio̍h i ê chhám-kéng , cha̍p-hun tông-chêng i ê kéng-gū , chek-sî chio i kūi-lo̍h lâi kiû Chú thòe i khui-lō͘ . Hit àm lâu i tī kàu-hōe keh-mî . Keh-ji̍t Tân Bo̍k-su thè i khì chhōe thâu-lō͘ . Kai-chài , bān-sū Chú bô m̄ ūi-tio̍h kèng-pài I ê lâng lâi an-pâi . 
Si-phian 25 : 1 kóng , “ Iâ-hô-hoa ah , góa ê sim-sîn gióng-bōng Lí , m̄-thang hō͘ góa kiàn-siàu . M̄-thang hō͘ góa ê tùi-te̍k in-ūi iâⁿ góa lâi khoa-kháu . Kìⁿ-nā thèng-hāu Lí ê tek-khak bô kiàn-siàu . ” Chin-chiàⁿ sī án-ni . “ Iâ-so͘ Ki-tok chā-ji̍t kin-á-ji̍t tâng chi̍t-iūⁿ , ti̍t kàu tāi-tāi ” ( Hi-pek-lâi 13 : 8 ) .
Koh Si-phian 56 : 8 kóng , “ Góa ê liû-lo̍k , Lí lóng kì-siàu ; kiû Lí chiong góa ê ba̍k-sái siu tī Lí ê phê-lông ; che kiám bô lóng kì tī Lí ê chheh mah ? ”  .
Hiaⁿ-tī chí-mōe , chin-chiàⁿ sī án-ni . Iâ-hô-hoa Siōng-tè I m̄ bat pàng sìn I , khò I ê lâng chòe bô pē ê kiáⁿ . I hoaⁿ-hí hō͘ lâng chhōe-tio̍h , I beh chhun I ê sèng-chhiú khan kìⁿ-nā su-iàu I ín-chhōa ê lâng . Chá I chhōa Í-sek-lia̍t peh-sìⁿ kòe Âng-hái , hō͘ bô lō͘ chiâⁿ-chòe ū lō͘ ; hō͘ bô thang chia̍h pìⁿ-chòe ū thang chia̍h . I iúⁿ-chhī I ê peh-sìⁿ , ēng chúi , ēng bah hō͘ in bóan-chiok , keng-kòe chē-chē chhì-liān , hō͘ in ha̍k-si̍p sìn-sim , khiam-pi , sūn-ho̍k , kàu bóe chiū chhōa in kàu Ka-lâm . Chhin-chhiūⁿ án-ni , Chú ê sèng-chhiú kap koan-sim , bô m̄ siông-siông tī Lân-hiong ê téng-bīn . Chòe kiaⁿ chiū-sī lâng ēng kha-chiah ǹg Siōng-tè , tì-kàu Siōng-tè kóng , “ Góa bat kiò lín , lín kì-jiân m̄ thiaⁿ-thàn góa , chiū lín kiû kiò góa , góa iā m̄ thiaⁿ . ” 
Chú ín-chhōa Tân Bo̍k-su thè i khì Bí-lûn lâi thàm-mn̄g lán kàu-hōe siat ê pēⁿ-īⁿ khòaⁿ ū khiàm-ôan á-bô ? Chin tú-hó , chin su-iàu chi̍t ūi ū keng-giām , jî-chhiáⁿ jia̍t-sim ê chí-mōe lâi tam-tng sán hū-jîn-kho ê hō͘-sū pan-tiúⁿ . Chek-sî chhiàⁿ i khì hia ho̍k-bū . Pēⁿ-īⁿ khòaⁿ i ê láu-liān , jia̍t-sim khiân-sêng , koh sī tiong-liân ê chí-mōe , chai i m̄ koh kè , thang ho̍k-bū khah kú tī pēⁿ-īⁿ , chiū hui-siông ê tiōng-iōng i . 
Sî-ji̍t teh kè chin kín , u̍t chi̍t-ē Siú-gī í-keng pit-gia̍p Hoa-liân kok-bîn ha̍k-hāu , jî-chhiáⁿ í-keng chìn-ji̍p Hoa-liân Séng-li̍p Chho͘-tiong , iā chin hó sêng-chek tha̍k kàu saⁿ liân lah . 
Ū chi̍t-ji̍t Tân bo̍k-su ū chhōa chi̍t-ê hōan-chiá lâi pīⁿ-īⁿ beh ji̍p-īⁿ . Chit-ê pīⁿ-lâng sī chin khó-lîn , kin-nî sī 68 hòe , sèⁿ Tân , miâ A-sêng , chit-gia̍p sī tiam phê-ôe . I sī ko͘-khó͘ bô thang i-óa ê lāu-tōa-lâng . I tī nî-gōa chêng , tùi chi̍t-ê tùi Bí-kok lâi ê pò͘-tō-thôan lâi Hoa-liân pò͘-tō ê sî lâi ji̍p sìn-gióng--ê . Hit-sî i kám-kak nî-lāu lah , chiah-ni̍h pháiⁿ-miā , tī sè-kan iáu ū sím-mi̍h thang ǹg-bāng . I siūⁿ-tio̍h i ê chōe , koh it-seng keng-kè khó͘-chhám , só͘ ǹg-bāng chīn-le̍k chai-pôe ê kiáⁿ , kì-jiân siū-tiàu chòe Ji̍t-pún kun ê thong-e̍k , kàu-taⁿ thâu-bé óa cha̍p-chhit , cha̍p-peh nî lah , thâu-á saⁿ , sì nî ū siau-sit , taⁿ cha̍p-gōa nî bô siau-sit lah . Só͘-í i tī sè-kan sī choa̍t-bāng , i ê sim chin kan-khó͘ , chin ià-sè .
Hit sî lâi thiaⁿ tō-lí sī tùi ē-bīn chit saⁿ kù ōe lâi ji̍p-sìn . 
1 . “ In-ūi Siōng-tè chiong to̍k-siⁿ ê Kiáⁿ siúⁿ-sù sè-kan , hō͘ kìⁿ-nā sìn I ê lâng bōe tîm-lûn , ōe tit-tio̍h éng-oa̍h ; I thiàⁿ sè-kan kàu án-ni ” ( Iok-hān 3 : 16 ) .
I thiaⁿ bo̍k-su tha̍k khí Siōng-tè ê ōe , i kám-kek kàu lâu ba̍k-sái . I siūⁿ kóng góa sī chiah m̄ chiâⁿ-mi̍h ê lâng , tī Siōng-tè ê bīn-chêng móa-móa ê chōe-ok , Siōng-tè thái ē thiàⁿ góa kàu án-ni . 
2 . I koh thiaⁿ kóng , “ Lín kìⁿ-nā tio̍h-bôa taⁿ tāng-tàⁿ ê , tio̍h chiū-kūn góa ; góa beh hō͘ lín an-hioh ” ( Má-thài 11 : 28 ) .
Ah ! che sī i it-seng tī khó͘-chhám tiong só͘ m̄ bat thiaⁿ-tio̍h ê siau-sit . Sè-kan tī tó-ūi ū hit hō lâng ōe thòe lâng taⁿ tāng-tàⁿ , jî-chhiáⁿ ōe hō͘ lâng tit-tio̍h pêng-an an-hioh ah ? 
3 . Tē saⁿ kù i thiaⁿ-tio̍h kóng , “ Koh ka-kī jīn tī tōe-chiūⁿ chòe lâng-kheh , chòe chhut-gōa ê . In-ūi án-ni kóng ê , sī piáu-bêng in teh chhōe chi̍t ê chó͘-ke . In nā siàu-liām só͘ tùi hia chhut-lâi ê tōe , chiū ū thang tò-khì ê ki-hōe . Chóng-sī taⁿ in him-bō͘ koh-khah hó ê , chiū-sī tī thiⁿ-ni̍h ê . Só͘-í Siōng-tè chheng-chòe in ê Siōng-tè , bô lia̍h-chòe kiàn-siàu ; in-ūi í-keng thòe in pī-pān chi̍t ê siâⁿ ” ( Hi-pek-lâi 11 : 13 ) .
A-sêng-peh thiaⁿ-tio̍h chiah-ê Siōng-tè ê ōe , sim tōa kám-kek , i kám-kak i pêng-seng só͘ tui-kiû ê chiū-sī chiah-ê . Taⁿ i m̄-sī bô pē ê kiáⁿ lah , in-ūi Siōng-tè sī i ê Thiⁿ-pē . Koh i tī sè-kan m̄-sī bô i-óa lah , in-ūi Chú beh thòe i taⁿ tāng-tàⁿ . Koh i m̄-sī bô ke khó-kui ê lōng-jî  . I chai i ê chó͘-ke sī tī thiⁿ-ni̍h , i í-keng ū kui-siok lah  . Só͘-í i ê jîn-seng hut-jiân tùi o͘-àm lâu ba̍k-sái ê soaⁿ-kok chóan-ji̍p êng-kng Sek-an ê tōa-lō͘ . Só͘-í tùi hit sî khí , i chiū bô làng lé-pài lâi siú lé-pài . Só͘-í tī iok pòaⁿ nî chêng , chiū siū chiap-la̍p ji̍p sèng-hōe . Nā-sī chin khó-sioh , chiah kú sin-thé put-chí khah lám , put-chí kāu la̍p-kha̍p . Só͘-í bo̍k-su chhōa i lâi lán kàu-hōe ê pēⁿ-īⁿ ji̍p-īⁿ . 
Ah ! Siōng-tè ê liap-lí chin-chiàⁿ sī ò-biāu ah ! Tng Lân-hiong koh lâi Hoa-liân ê sî , kap kiáⁿ chò-hóe kiâⁿ , siū bo̍k-su àn-nāi chò-hóe beh khì Bí-lûn , beh khì Ki-tok-kàu pīⁿ-īⁿ chiū-chit , tng i kòe Bí-lûn kiô ê tong-sî , kiàn-kéng seng-chêng , siūⁿ-kìⁿ i iok 12 nî chêng , hit sî Siú-gī-á iáu tī pak-tó͘ lāi nn̄g goe̍h gōa ji̍t ê sî , thiàu Bí-lûn kiô bô sí . Kin-á-ji̍t chhōa kiáⁿ 11 hòe lâi kòe chit-ê kiô , chin-chiàⁿ sī kám-khài bû-liōng . Bē kìm-tit iân-lō͘ kiâⁿ iân-lō͘ lâu ba̍k-sái , chū-jiân bo̍k-su kiâⁿ tī thâu-chêng m̄ chai-iáⁿ , kiáⁿ Siú-gī kiâⁿ tī Sin-piⁿ m̄-chai ì-sù .
Taⁿ kin-á-ji̍t lâi Hoa-liân ba̍k chi̍t-ni̍h 

A-sêng-peh i m̄-sī sím-mi̍h tāng-pīⁿ , sī ló-soe sim-chōng bô la̍t ê pīⁿ , tùi ji̍p-īⁿ í-lâi tùi i-seng ēng tú-hó ê io̍h-hng kap chu-ióng-phín hō͘ i chia̍h i chiū ná ióng-kiāⁿ . Tng tī i khah khòaⁿ-oa̍h ê sî i chiū siông-siông kap Lân-hiong tâm-lūn kóng-ōe . A-sêng-peh sim-lāi ū chin giâu-gî , Lân-hiong ê kiáⁿ Siú-gī án-chóaⁿ ē hiah sêng in kiáⁿ Chheng-chôaⁿ ê bīn . Jî-chhiáⁿ chhiò ê khóan-sit , kap kóng-ōe ê siaⁿ-im iā ū chin sio-tâng ê só͘-chāi . 
Ū chi̍t-ji̍t A-sêng-peh kìm bē-tiâu chiū mn̄g Lí Hō͘-sū kóng , “ Hō͘-sū sian-siⁿ , chin sit-lé , góa lâi pài-mn̄g lí chi̍t-chân sū , chhiáⁿ lí m̄-thang siū-khì , lí m̄-chai khéng kā góa kóng á-m̄ ? ” Lân-hiong chai A-sêng-peh sī sêng-si̍t ê sìn-tô͘ , koh sī lāu-tōa-lâng , koh i ka-kī iā siūⁿ chin ài mn̄g i , só͘-í chiū ìn A-sêng-peh kóng , “ Chhiáⁿ lí mn̄g bô iàu-kín , góa nā chai , góa hoaⁿ-hí kā lí kóng , koh kî-si̍t góa iā ū ōe ài pài-hāu lí , iā chhiáⁿ lí kā góa kóng . ” A-sêng-peh kóng , “ Hó , góa nā ē hiáu-tit , góa iā hoaⁿ-hí kā lí kóng . ” Hit-sî sī mńg-po͘ tú khah-êng ê sî . A-sêng-peh chiū khui-chhùi mn̄g kóng , “ Chin sit-lé , hō͘-sū sian-siⁿ , chū kàu-taⁿ góa siông-siông khòaⁿ chi̍t ê gín-ná chhēng tiong-ha̍k ê chè-ho̍k lâi chhōe--lí , hit-ê sī lí ê sím-mi̍h lâng . ” “ Hit-ê sī góa ê kiáⁿ . ” “ Kin-nî kúi-hòe lah , kúi nî ê ? ” “ 17 hòe , chho͘ Tiong 3 nî . ” “ Góa thái m̄ bat khòaⁿ in A-pa lâi chhōe--lí . ” Lân-hiong thiaⁿ A-sêng-peh mn̄g hit-kù , chi̍t-bīn chin kiàn-siàu , chi̍t-bīn chin siong-sim , thâu-khak chū án-ni chhi̍h lo̍h-khì , bīn oa̍t tùi āu-bīn , kìm bē-tiâu ba̍k-sái sòa liàn chhut--lâi , thêng chin kú lóng bô ìn . A-sêng-peh chiap-sòa kóng , “ Hō͘-sū sian-siⁿ , góa ē mn̄g lí án-ni , kî-si̍t sī in-ūi góa ê sim múi-pái nā khòaⁿ tio̍h lí ê gín-ná chiū ná chún khòaⁿ tio̍h góa ê kiáⁿ , bô-lūn bīn-hêng , chhiò ê khóan-sit , chhiò ê siaⁿ-im , kóng-ōe ê siaⁿ-im chin hóng-hut sī kap góa ê kiáⁿ siāng-khóan . ” “ A-peh lí ê kiáⁿ kiò chòe sím-mi̍h miâ ? ” “ Kiò chòe Tân Chheng-chôaⁿ . ” “ I taⁿ tùi tó ūi khì ? ” “ I iok 18 nî chêng hō͘ Ji̍t-pún kun tiàu khì chòe thong-e̍k , chi̍t-khì chū án-ni bô hôe-thâu , khí-thâu khì Hoa-pak , āu-lâi chóan-chiàn kàu Hoa-lâm , jiân-āu chai i ū kàu Hui-li̍p-pin , khì 4 nî iáu ū siau-sit , jiân-āu kàu taⁿ cha̍p-gōa nî lóng bô siau-sit lah . ” “ I bōe khì chòe thong-e̍k ê sî , i sī teh chòe sím-mi̍h . ” “ Sī teh chòe chè-io̍h kong-si ê soan-thôan kóng-kò ê chú-jīm . ” “ Nā-sī án-ni A-peh lí ê miâ kiám m̄-sī Tân Chìn-sêng . Kiám m̄-sī bat khui Hôa-bí phôe-ê tiàm . ” “ Sī lah , góa ê hō͘-kháu miâ Tân Sêng , ū-sî lâng kiò góa Chìn-sêng , khui Hôa-bí phôe-ê tiàm sī kó͘-chá tī Tâi-lâm ê sî . Nā-sī lí thái ē chai chiah-ê sū ? ”
Lân-hiong chū án-ni háu chhut--lâi sòa kūi-lo̍h phak tī A-sêng-peh ê pēⁿ chhn̂g chêng , tùi chhiú kā i khan-teh , ba̍k-sái ti̍h-tâm A-sêng-peh ê chhiú , ná kóng ná-háu , ná chheh-khùi , kiò chi̍t-siaⁿ “ A-pa , ” chū án-ni háu koh-khah chhám-chheh . A-sêng-peh kín peh khí-lâi chē tiàm bîn-chhn̂g-kîⁿ , kóng , “ Hō͘-sū sian-siⁿ , lí tàu-tí sī cháiⁿ-iūⁿ kiò góa án-ni ? ” Hit-sî Lân-hiong chiah chiông-thâu kàu-bóe tāi-lio̍k kóng chi̍t-piàn hō͘ A-sêng-peh thiaⁿ . A-sêng-peh iā khui-siaⁿ háu , tùi án-ni nn̄g ê ta-koaⁿ , sim-pū chiah sio-jīn . Tùi án-ni A-sêng-peh chiah liáu-kái chit-ê Hō͘-sū Lân-hiong ê gín-ná hō kiò “ Siú-gī ” ê ì-sù , kap liáu-kái hit-ê gín-ná ê bīn-hêng , thé-thài , siaⁿ-im kî-só͘-í ē kap in kiáⁿ Chheng-chôaⁿ siāng-khóan ê só͘-í-jiân . Tùi án-ni A-sêng-peh sim hui-siông hoaⁿ-hí , chiū chiām-chiām koh ióng-kiāⁿ . Bô jōa-kú chiū thè-īⁿ . Chit-chân sū sòa chiâⁿ-chòe Hoa-liân kàu-hōe ê bí-tâm , chiū-sī Lân-hiong ê “ Siú-gī , ” iú-hàu ê cheng-sîn . A-sêng-peh tùi hit-sî khí chiū siūⁿ kóng i oa̍h-teh ū an-ùi , ū bo̍k-tek , chiū khoe-ho̍k kiān-khong . Phôe-ê tàⁿ-á taⁿ leh , pí chêng koh-khah piàⁿ-sè lâi chòe kang . Siú-gī kap A-kong sio-jīn liáu-āu iā chin hoaⁿ-hí , pí-chêng koh-khah oa̍h-tāng jīn-chin tha̍k-chheh , bô lōa-kú chiū pit-gia̍p . Pit-gia̍p liáu chiū khì tha̍k Su-hōan ha̍k-hāu . A-kong iā tàu thàn-chîⁿ hō͘ i tha̍k . Siú-gī kap A-kong chòe-hóe tiàm , kàu khì tha̍k Su-hōan ha̍k-hāu chiah khì ha̍k-liâu . Sī ji̍p-tī Tâi-pak Su-hōan , nā hioh-joa̍h tò--lâi chiū saⁿ-ê , ta-koaⁿ , sim-pū , kap sè-kiáⁿ Siú-gī--è saⁿ-ê chin khoài-lo̍k , tī Chú chiâⁿ-chòe chi̍t-ê hó ê Ki-tok-hòa ka-têng . Saⁿ-tāi-lâng chòe-hóe tiàm , hit-ê iú-hàu ê sim-chêng , kám-siā Chú ê hoaⁿ-hí móa-móa , chhiong-móa tī in tiong-kan . Nā-sī hó-kéng bô kú , put-chhek ê chai-hō koh kàu in ê tiong-kan .

Lâng chin-chiàⁿ nā m̄-sī ū hn̄g-hn̄g ê khòa-lū chiū-sī ū kīn-kīn ê hôan-ló . Chai-hō tiông-tia̍p chhin-chhiūⁿ hái-éng , āu-éng jiok chêng-éng , tiông-tiông tia̍p-tia̍p ti̍t-ti̍t kóaⁿ--lâi . Kong sun , bó kiáⁿ , ta-koaⁿ sim-pū chiah hoaⁿ-hí saⁿ-jīn khoài-lo̍k lâi kòe-ji̍t nā-tiāⁿ , chit-ê hok-khì kè-sio̍k bô lōa kú kàu tī Siú-gī tha̍k su-hōan ha̍k-hāu ê soah bóe-nî , beh pit-gia̍p ê goe̍h-gōa-ji̍t chêng lāu-kong A-sêng-peh hut-jiân ūi-tio̍h poa̍h-tó , tùi án-ni sòa tì-kàu bē koh khí-chhn̂g , thoa chiâⁿ goe̍h-ji̍t sòa pia̍t-sè . Pia̍t-sè hit nî A-sêng-peh tú-tú sī 71 hòe ê 6 goe̍h , Siú-gī iā í-keng 20 hòe lah . Tng Chheng-liân , chin eng-chùn , sêng-chek chin hó , i só͘ ài--ê te̍k-pia̍t im-ga̍k-kho , kî-tiong seng-ga̍k , siaⁿ hui-siông súi . Nā koh kā i pôe-iúⁿ khó-lêng ē chòe seng-ga̍k ka . In-toaⁿ tāi-khài sī tùi pē-bú ê ûi-thôan , in-ūi lāu-pē tùi im-ga̍k ū chhù-bī , lāu-bú sī Soaⁿ-pà ê lâng , gōa kong sī sèⁿ Bo̍k , hia ê lâng chin gâu gîm-si , tùi a-má chiū-sī gâu gîm-si .
Taⁿ Siú-gī pit-gia̍p liáu-āu chiū koh chìn-ji̍p Su-hōan tāi-ha̍k . In-ūi sêng-chek hui-siông hó , só͘-í siū thê-miâ tùi ha̍k-hāu pó-sàng , bián-khó khì seng-ha̍k . I ê lāu-bú hui-siông ê hoaⁿ-hí . Che iā-sī Siōng-tè te̍k-pia̍t ê un-tián , hō͘ Lân-hiong tī iu-būn tiong thang tit-tio̍h tōa ê an-ùi . Phah-sńg a-kong bô thang khòaⁿ kàu Siú-gī sêng-kong chiū pia̍t-sè . 
Lân-hiong it-seng chin-chiàⁿ sī khó͘-chhám , le̍k-chīn it-chhè ê hong-song , kàu chia lâi chi̍t bīn sī thang hoaⁿ-hí , m̄-kú ūi-tio̍h kiáⁿ ê chiong-lâi i ê ló͘-le̍k si̍t-chāi siông-siông sī kòe-thâu ê thoa-bôa , tì-kàu seng-khu chin lám . Tng ta-koaⁿ sí hit-sî sòa siông-siông ài sàu . Sui-jiân tī pīⁿ-īⁿ , iáu-kú ūi-tio̍h bô thang hioh-khùn iā-sī khah-su . Kàu-bóe sàu liáu sòa ē kâⁿ hiuh , chiàu-khòaⁿ sī pìⁿ lô-siong , kàu Siú-gī tāi-ha̍k soah-bóe nî hit nî , Lân-hoeng ê sin-thé chám-jiân soe-jio̍k , só͘-í ū sî-kan tò lâi ka-kī tiau-ióng . Pīⁿ-īⁿ sī chin hó-ì , thé-thiap , siông-siông ū i-seng á-sī hō͘-sū lâi kā i khòaⁿ . In-ūi pīⁿ-īⁿ bô keh-lī-sek , só͘-í hō͘ i tiàm tī pīⁿ-īⁿ piⁿ-á ê chhù . 
Kàu Siú-gī tāi-ha̍k soah-bóe-nî 23 hòe ê 6 goe̍h Lân-hiong ê pēⁿ-sè pìⁿ liáu chin bái , chiàu-khòaⁿ lī-liáu pia̍t-sè ê sî-kî bô hn̄g lah . Nā-sī i chin pek-chhiat kî-tó kiû Siōng-tè hō͘ i ē-tit khòaⁿ tio̍h i sò͘-thiàⁿ ê kiáⁿ Siú-gī sêng-kong chiah lī-khui sè-kan . I-seng kap hō͘-sū-phōaⁿ tāi-ke iā chin kā i an-ùi , chiàu-kò͘ , só͘-í pí-kàu-tek chin ū nāi .
Kàu 7 goe̍h tiong-sûn Siú-gī í-keng pit-gia̍p tit-tio̍h ha̍k-sū ê bûn-pîn , iā tit-tio̍h lán kàu-hōe siat ê Tiong-ha̍k ê hó-ì , liōng-chá chiū chiau-phèng i beh thang kà lán ê Tiong-o̍h .
Tú-tú ta̍h ji̍p-mn̂g , chiong hêng-lí pàng lo̍h khì , kiâⁿ kàu pâng-keng ê pēⁿ-chhn̂g chêng beh kā lāu-bú chhéng-an ê sî , hut-jiân ū chi̍t ê chhiⁿ-hūn ê lâng-kheh chhōa chi̍t ê sió-chiá seⁿ-chòe chin-súi tòe āu-bīn ji̍p--lâi . 
Chit ê lâng-kheh tàu-tí sī sím-mi̍h lâng ? Chit ê lâng-kheh sī Hôa-kiâu , chit pái beh tò lâi chó͘-kok sī-chhat , khah iàu-kín sī beh tò lâi khòaⁿ sán-gia̍p phok-lám-hōe . I sī tùi Hui-li̍p-pin tò--lâi ê . I m̄-sī tiâu-kang chhut-kok khì chòe seng-lí ê , i sī tē-jī-hôe tāi-chiàn tùi Tâi-ôan hō͘ Ji̍t-kun tiàu khì chòe thong-e̍k ê , Ji̍t-pún pāi- chiàn āu chū án-ni tiàm tī hia ê lâng . Chit ê lâng m̄-sī pa̍t-lâng , chiū-sī Tân Chheng-chôaⁿ . 
Tân Chheng-chôaⁿ án-chóaⁿ ē tòe Siú-gī ji̍p--lâi , siūⁿ lâi sī chin kî-koài . Chóng-sī che chiū-sī “ Jîn-seng hì-ke̍k sèng ê tiûⁿ-bīn  ” . Thiⁿ ē khoah bóng-bóng , éng to͘ ū chit-khóan kî-chek ê chhut-hiān . 
Tng Ji̍t-pún pāi-chiàn ê sî , Chheng-chôaⁿ tô-thoat Ji̍t-kun ê kàm-sī , tô-ji̍p tōa chhiū-nâ . Āu-lâi ti̍t-ti̍t cháu lo̍h lâm , cháu kàu chi̍t ê só͘-chāi kiò-chòe Mi-na-no͘-tó sī Hui-li̍p-pin kok tē 2 ê tó-sū , chi̍t ê tó tāi-iok ū lán Tâi-ôan ê 3 pōe tōa . I ū khì kàu La̍p-báu , khí-thâu tī hia hō͘ lâng chhiàⁿ , in-ūi i sī Tâi-ôan-lâng . Kun-ho̍k thǹg hiat-ka̍k , kóng i sī tùi Hok-kiàn khì ê Hôa-kiâu sī chin khoài phiàn . Chin jīn-chin , taⁿ lâi kàu chia ē sí to͘ tio̍h phah-piàⁿ lah . I put-chí gâu chòe seng-lí , i khòaⁿ Iâ-chí-iû , Iâ-chí-hún , chit-ê seng-lí ē chòe tit , só͘-í i chiū tùi chit hong-bīn lâi chīn-la̍t , kó-jiân hō͘ i thàn tio̍h chîⁿ . Bô gōa-kú i tī hia chiū koh kiàn-tì ke-āu . Ū seⁿ chi̍t ê cha-bó͘ kiáⁿ kiò-chòe “ Lī-ná  ” . Liáu-āu lóng bô koh siⁿ kàu Lī-ná 18 hòe ê sî i ê siⁿ-bó chiū kòe-sin khì . Kin-nî 20 hòe lah , chit pái kap in lāu-pē chòe-hóe kòe lâi Tâi-ôan , ǹg-bāng thang séng-chhin . Kin-nî Chheng-chôaⁿ iā 50 thóng lah , só͘-í iā bô siūⁿ beh koh chhōa . Koh chi̍t-bīn iā siūⁿ kóng tò lâi Tâi-ôan khòaⁿ chit-pêng ê chhin-lâng taⁿ pìⁿ cháiⁿ-iūⁿ , tùi chhut-gōa kàu tò--lâi thâu-bóe 23 nî . Tùi Ki-liông chiūⁿ-lio̍k , chek-sî kóaⁿ kàu Tâi-pak , khì chhōe i ê tiūⁿ-lâng , chiah chai tiūⁿ-lâng sí lah , bó͘ koh tòe lâng khì lah . Chè-io̍h kong-si tó-pì lah . Thó͘ chi̍t ē khùi , ah ! Sè-sū ê to-piàn .
Kóaⁿ-kín kóaⁿ kàu Hoa-liân , khì chhōe Hí-siong-hông chiú-ka , í-keng ōaⁿ pa̍t-lâng khui , lāi-bīn bô pòaⁿ-ê se̍k-sāi lâng , bô tàng mn̄g , bô lâng chai in lāu-pē ê siau-sit . Bô pān-hoat chiū khì chhī kong-só͘ ( kōan-hat chhī ) tùi hō͘-chèng-khò tiâu-cha , chiah chai in lāu-pē tī 3 nî chêng , 71 hòe ê 6 goe̍h tiong pia̍t-sè . Koh tī hō͘-kháu-siōng ū ka-cho̍k , sim-pū , sun-á . Sim-pū ê miâ Lí Lân-hiong , sun Siú-gī . Che sī i só͘ siūⁿ bē kàu ê sū , iā kiaⁿ iā hoaⁿ-hí . In-ūi Lân-hiong chiū-sī i só͘ kā lâng thún-ta̍h , āu-lâi kā i hiat-ka̍k ê lú-sèng . Koh ū kiáⁿ , chit-ê kiáⁿ sī i ê chéng , i ê kut-jio̍k , hiat-thóng . Phāu chin tōa ê giâu-gî kap hoòⁿ-kî ài chai chit-ê sū ê hi-si̍t .
Tú tùi chhī-kong-só͘ chhut-lâi , tú-tio̍h chi̍t ê chheng-liân chhiú kōaⁿ hêng-lí , hit ê bīn hui-siông chhin-chhiūⁿ i ka-kī , só͘-í i chiū tùi āu-bīn ti̍t-ti̍t kā i tòe . Sim-té àm-àm siūⁿ chit-ê kiám sī tī chhī-kong-só͘ hō͘-che̍k-siōng só͘ khòaⁿ kap lāu-pē Tân A-sêng siāng hō͘-lāi ê Lí Lân-hiong ê kiáⁿ . Só͘-í i chiū chhōa Lī-ná tiàm āu-bīn hn̄g-hn̄g kín kā i tòe , nā-sī Siú-gī i lóng m̄-chai . 
Kàu ūi ji̍p mn̂g , i iā tòe Siú-gī ji̍p-khì . Siú-gī kap lāu-bú chhéng-an āu chhut-lâi thiaⁿ-ni̍h , chiah khòaⁿ-tio̍h nn̄g ê chhiⁿ-hūn lâng-kheh , chiū mn̄g lâng-kheh lín tùi tó-ūi lâi , chhiáⁿ chē . Lâng-kheh ìn kóng , “ Góa tùi Hui-li̍p-pin lâi . ” Pêng-sî Siú-gī bat thiaⁿ a-kong kóng , koh ba̍k-chiu kim-kim kā i siòng , sim-té iā chin kî-koài chit ê lâng-kheh ê bīn-hêng , thé-thài , siaⁿ-im thái ē kap i hiah sio-siāng . Tùi án-ni bô khòa koh kóng-ōe , kín ji̍p-khì kā lāu-bú kóng , “ Ma-mah gōa-bīn ū chi̍t ê lâng-kheh , iā hit ê lâng-kheh kóng sī tùi Hui-li̍p-pin lâi ê Hôa-kiâu , i ê bīn-hêng , thé-thài , kóng-ōe ê siaⁿ-im kap góa chin saⁿ-sêng . ” Ma-mah kā i kóng , “ Lí kā i chhéng-mn̄g i ê tōa-miâ , i nā kóng sī Tân Chheng-chôaⁿ , lí chiah chhiáⁿ i lâi kap a-bú chhéng-an . ” Siú-gī chhut-khì mn̄g lâng-kheh ê tōa-miâ , kó-chin sī Tân Chheng-chôaⁿ . Siú-gī chiū chhiáⁿ i ji̍p-khì kóng , “ Sian-siⁿ , khah sit-lé , góan ka-bó kóng beh kā lí chhéng-an . ” Chheng-chôaⁿ chiū ji̍p-khì . Chi̍t ē khòaⁿ kó-jiân sī Lân-hiong . Lân-hiong sui-jiân sī phòa-pīⁿ , jî-chhiáⁿ chin siong-tiōng , m̄-kú tāi-ke iā sī iáu ē jīn-tit . Tāi-ke tùi-khòaⁿ , bô ōe háu chi̍t khùn , jiân-āu tùi Siú-gī kap Lī-ná ê an-ùi chiah tāi-ke bô koh háu . 
Lân-hiong chiah tùi thâu kàu bóe siông-sè kóng chi̍t piàn hō͘ Chheng-chôaⁿ thiaⁿ . Chheng-chôaⁿ thiaⁿ liáu hui-siông ê kiàn-siàu , chū-chek , iā chin kám-kek , cha̍p-hun ê tông-chêng , koh chin siong-sim . Chiah chai Lân-hiong ê khó-chhú , siú-chiat , ū chì-khì , iā Siú-gī kó-jiân sī i ê hiat-thóng , kut-jio̍k ê chhin , chin hoaⁿ-hí i ū chhin-siⁿ ê kiáⁿ . Koh chai sī chin chiâⁿ-mi̍h ê kiáⁿ , só͘-í hui-siông hoaⁿ-hí , kám-siā Lân-hiong ê chêng . Jiân-āu Chheng-chôaⁿ iā chhim-chhim jīn-chōe , sòa kóng-khí i kòe-khì ê chêng-hêng , kâm ba̍k-sái khan Lân-hiong ê chhiú kóng , “ Lân , kiû lí sià-bián góa . ” Nn̄g lâng kóng liáu-āu , tāi-ke koh háu chi̍t khùn , chit pái liân Siú-gī iā háu . Lī-ná khòaⁿ tāi-ke háu , i iā háu . Háu liáu tāi-ke chiah sio jīn . 
Ūi-tio̍h kòe-thâu ê heng-hùn , Lân-hiong hit mî koh chhut chin-chē hui̍h , keh-ji̍t koh khah soe-jio̍k , iā hoat kôan-jia̍t . Tùi án-ni Chheng-chôaⁿ tī hia lâi chiâm-sim chiàu-kò͘ i . Siú-gī , Lī-ná iā chin un-khûn tàu kò͘ ma-mah . Nā-sī í-keng siuⁿ bān lah . Keh-ji̍t pài 5 chá-khí 8 tiám , Lân-hiong tī tiōng-hu , kiáⁿ , cha-bó͘-kiáⁿ chiàu-kò͘ ê ē-bīn , pêng-an lâi lī-khui sè-kan . Beh tn̄g-khùi ê sî tùi i ê tiōng-hu Chheng-chôaⁿ kau-tài nn̄g kù ōe .
1 . Chôaⁿ ah , góa hoaⁿ-hí sià-bián lí , nā-sī lí tio̍h hóan-hóe lâi chiap-siū Iâ-so͘ , Iâ-so͘ sī lí ê Kiù-chú . Chí-ū tio̍h sìn I , chiah ē tit-tio̍h sià-chōe , thang tit-tio̍h Thiⁿ-pē ê un-tián .
2 . Koh ǹg-bāng lí tio̍h thiàⁿ chit nn̄g ê kiáⁿ , chit-tùi kiáⁿ sī lí ê kut-he̍k , sī lí ê hiat-me̍h .
Chheng-chôaⁿ ba̍k-sái hò͘ m̄ khui , kūi tī pēⁿ-chhn̂g chêng , khan Lân-hiong ê chhiú lâi chim kóng , “ Góa só͘ thiàⁿ ê Lân , chhiáⁿ lí an-sim , góa tek-khak bô koh ko͘-hū lí ê chêng-gī , cheng-chiat ūi góa lâi khan kiáⁿ , hōng-ióng hū-chhin ê chêng . Góa tek-khak tòe lí ê kha-pō͘ , it-seng sìn Chú Iâ-so͘ , iā kap kiáⁿ chò-hóe pài Siōng-tè . Lí ê Siōng-tè chiū-sī góa ê Siōng-tè , lí ê kiáⁿ chiū-sī góa ê kiáⁿ . Chhiáⁿ lí an-sim . ” Lân-hiong thiaⁿ chiah-ê ōe liáu-āu sim chin siū an-ùi , ba̍k-chiu thí-khui oa̍t kòe-lâi khòaⁿ Chheng-chôaⁿ kóng , “ Tiōng-hu , Chôaⁿ ! Lí chin-chiàⁿ sī góa it-seng khó-ài ê siû-jîn , hō͘ góa tú-tio̍h chiah tōa ê kan-khó͘ . Chóng-sī taⁿ góa ē tit koh kìⁿ lí ê bīn , kiáⁿ iā sêng-kong lah . Taⁿ góa ê sim bóan-chiok lah . Lí chhiáⁿ , góa beh lâi-khì lah . Chú kap lín tī-teh . ” 
Kóng-soah bīn oa̍t kòe-khì , chhin-chhiūⁿ nâ-âu khì hō͘ thâm kéⁿ-teh ê khóan , ku̍h chi̍t siaⁿ chiū tn̄g-khùi . Hit sî tú sī pài 5 chá-khí 8 tiám 5 hun , it-seng hióng-siū 47 hòe , chit-ê chí-moāi chū án-ni lī-khui sè-kan . Chit-ê chí-moāi thang kóng it-seng jia̍t-sim ho̍k-sāi Chú , hó phín-hēng , ū chì-khì , ū chêng-gī , iú-hàu ,
Lâm lú īⁿ-sèng ê kiû-ài  sī chhin-chhiūⁿ chû-se̍k  ē hō͘-siong khip-ín , che sī chō-hòa ê Sîn ê liap-lí , hō͘ i án-ni lâi tì-kàu hō͘ hu-hū ê koan-hē tit-tio̍h bí-móa ê kiàn-li̍p . Nā-sī Siōng-tè ê ōe kóng , “ Hun-in lâng-lâng tio̍h chun-tiōng , chhn̂g bô phah lâ-sâm ; in-ūi su-thong kiâⁿ-îm ê lâng , Siōng-tè beh sím-phòaⁿ i ” ( Hi-pek-lâi 13 : 4 ) .
Chheng-chôaⁿ ê só͘ chòe , ēng lú-sèng sûn-chin ê thiàⁿ , khòaⁿ chòe “ Sèng-io̍k ê iû-hì ” ( 遊戲), sèng-io̍k ê thit-thô . Siōng-tè ná ē hoaⁿ-hí leh , só͘-í i it-seng tùi hu-hū kan ka-têng ê khoài-lo̍k , thang kóng chin put-hēng , cheng-sîn ê táⁿ-kek si̍t-chāi chin tōa . Tī pa̍t hāng kiám-chhái ū sêng-kong , nā-sī tī jîn-seng tiong ê lú-phōaⁿ ( 人 中 ) , it-seng ê tâng-phōaⁿ , saⁿ-kap tòa ê khoài-lo̍k, i bêng-bêng sī sit-pāi . 
Lân-hiong chi̍t ē sí-lo̍h , Chheng-chôaⁿ kap nn̄g ê kiáⁿ ūi-tio̍h chit-ê sū hui-siông ê pi-ai . Te̍k-pia̍t Chheng-chôaⁿ ê sim , chhin-chhiūⁿ hō͘ to͘ chha̍k thàu-kòe ê siong-sim , múi-múi nā koh siūⁿ-tio̍h , to͘ siông-siông ka-kī chek-pī lâi lâu ba̍k-sái , hián-bêng i tùi Lân-hiong ê put-chū , kàu taⁿ to͘ iáu teh m̄-kam . ( Ôan )

1953 nî 8 goe̍h , tē 12 kài Lâm-pō͘ Tāi-hōe chū-chi̍p tī Tâi-lâm ê sî , ū gī-koat tio̍h kau-tài tú-hó ê lâng siá chi̍t pún sió-chheh , thang chí-sī sèng-tô͘ tú-tio̍h song-hí-sū ê sî tio̍h cháiⁿ-iūⁿ chò ; ì-sù sī ài hō͘ lán chò Chú ê sèng-tô͘ tiàm tī chit ê īⁿ-toan , khiàn-sńg móa-móa ê sè-sio̍k ê tiong-kan , te̍k-pia̍t tú-tio̍h song-sū , á-sī hí-sū ê sî , lán beh cháiⁿ-iūⁿ lâi hun-piat hit ê sī-hui , chèng-siâ , chiū-sī ài hō͘ lán bêng-pe̍k lán chò Chú ê ha̍k-seng , eng-kai tio̍h chhú ê thài-tō͘ kap só͘ tio̍h kiâⁿ ê lō͘ .
Ūi-tio̍h án-ni , Tāi-hōe chiū phài Lîm Kín-sīn , Tân Kim-jiân , Lô Bûn-hok , Chiu Kim-iāu , Kang Chìn-hoat sì-ūi bo̍k-su kap Chóng-kàn-sū chò pō͘-hōe , iā Chóng-kàn-sū chò chú-se̍k lâi siá chit pún sió-chheh . Pō͘-hōe chū-chi̍p liáu-āu , kám-kak tû-khì song-hí-sū í-gōa , koan-hē chi̍t-nî-tang , nî á cheh-á ê sî-chūn , iā ū chin-chē īⁿ-toan khiàn-sńg . Lán chò Chú ê ha̍k-seng , tio̍h cháiⁿ-iūⁿ lâi kap sè-sio̍k lâng siú nî-cheh ê sū , iā-sī chi̍t ê tōa būn-tê . Chit hāng iā tio̍h ài hō͘ sèng-tô͘ bêng-pe̍k .
In-ūi án-ni , pō͘-hōe chiū koat-tēng chit pún sió-chheh tio̍h sòa kóng-khí nî-cheh ê sū , sòa hun-phòe chip pit ê pō͘-hūn kap kang-chok chhin-chhiūⁿ ē-bīn :
 Lîm Kín-sīn hū-tam Song-sū pō͘-hūn .
 Tân Kim-jiân hū-tam Hí-sū pō͘-hūn .
 Kang Chìn-hoat , Chiu Kim-iāu hū-tam koan-hē Sèng-keng ê khó-chèng .
Lô Bûn-hok hū-tam 7 goe̍h kàu 12 goe̍h ê nî-cheh .
Chóng-kàn-sū hū-tam chiaⁿ-goe̍h kàu 6 goe̍h ê nî-cheh , í-ki̍p kó-kiāⁿ ê kàu-chèng kap phian-chhip téng .
Sū-hō͘ keng-kòe chi̍t nî ê kong-im , kok ūi pō͘-ôan tī bo̍k-hōe bô-êng ê tiong-kan , khó͘-kang ê gián-kiù , kàu tē 14 kài ê Tāi-hōe tit-tio̍h chiap-la̍p kap koat-tēng kok Tiong-hōe hū-chek phòe-pún . Tī chia ē tit chhut-pán , chi̍t-bīn kám-siā Chú ê ín-chhōa kap kok pō͘-ôan ê ēng kang . Koh chi̍t-bīn gōan Sèng Sîn sù hok chit pún sió-chheh , ē thang tī Sèng-hōe tiong chò lán ê chí-lâm-chiam .
Chheh-lāi só͘ kóng-khí ê kò͘-sū lóng ū chhâ-khó siong-tong ê tián-kò͘ chò kin-kù , te̍k-pia̍t Tiong-kok ê kò͘-sū ū chin-chē ê liû-thôan , ū-ê ū tián-kò͘ , ū-ê sio̍k tī bû-khe chi-tâm , tī chia só͘ ín--ê , lóng ū 10 hun thang khò ê tián-kò͘ , só͘-í thang sìn bián giâu-gî . Iū-koh só͘ kóng ê phòaⁿ-tòan sī kin-kù tī Sèng-keng hok-im-tek ê phòaⁿ-tòan lâi kóng , thang á m̄-thang . Chīn-liōng siám-pī thiu-siōng-tek ái-māi ê phòaⁿ-tòan . Kiám-chhái ū só͘-chāi chhiu-chhiūⁿ kòe-thâu tōa táⁿ , chóng-sī in-ūi sī Tāi-hōe ê koat-gī , chīn-liōng ài chí-sī : sī , chiū-sī ; m̄-sī , chiū m̄-sī . Khah bián hō͘ sèng-tô bê-lōan kap hô͘-hūn .
Tàn-sī , kia̍h-pit ê lâng lóng sī lâng , sī Chú ê khì-kū nā-tiāⁿ , kin-kù Sèng-keng só͘ sìn ê koan-liām kiám-chhái ū bô siāng , chhiáⁿ tho̍k-chiá gōan-liōng . Hi-bōng tāi-ke ín-iōng , iā hoan-gêng kok ūi thek-chèng .
Chit-pún sió-chheh ê bo̍k-tek , m̄-nā ài hō͘ lán bêng-pe̍k sím-mi̍h sī īⁿ-toan bô khì chò nā-tiāⁿ , iā ài hō͘ lán bat , lâi khì thôan . Kok-ūi ōa tha̍k chiū chai , hit tiong-kan chin-chē hāng tāi-khài lán lóng chai , he sī īⁿ-toan , sīm-chì ū-ê chhin-chhiūⁿ bô pit-iàu koh kóng-khí . Chóng-sī kî-si̍t chin-chē hāng lán m̄- chai hit ê siông-sè kap īⁿ-toan ê só͘-í-jiân . Chit-pún ê bo̍k-tek iā sī chāi tī chia , hō͘ lán m̄-nā chai m̄-hó , bô khì chò , sòa thang bat , lâi khì thôan , lâi tû-khì lán ê chhù-piⁿ thâu-bóe ê bê-sìn .
Gōan Chú sú-hok chit-pún sió-chheh kap pó-siú kok-ūi tho̍k-chiá chiâⁿ-sèng bô hâ-chhû .
1955 nî Bēng-tong . Sū u Koan-niá Un-kok Chóng Kàn-sū : N̂g Bú-tong .

Tâi-ôan ê kòan-sio̍k ū chin kú ê thôan-thóng , nā-sī tng tī liû-thôan ê tiong-kan ū sit-chin , sīm-chì tī hit tiong-kan ū siâ-tō ê chhim-ji̍p sòa pìⁿ-chò bê-sìn . Lán chò Chú ê ha̍k-seng eng-kai tio̍h chai , khó-sioh ū ê lán bô cha̍p-hun bêng-pe̍k hit ê iû-lâi , tì-kàu m̄-chai thang thàn á m̄-thang . Tāi-hōe chin koan-sim sìn-tô͘ sìn-gióng ê sûn-chūi-sèng , jīn-tēng su-iàu chí-tō sìn-tô͘ bêng-pe̍k chāi-lâi ê kòan-sio̍k kap sìn-gióng ê koan-hē , chiū tī kū-nî chhut chi̍t pún “ Ki-tok-tô͘ kap Tâi-ôan Kòan-sio̍k . ” Chhut-pán liáu-āu kó-jiân tit-tio̍h kok hong-bīn ê chàn-tông , hoaⁿ-hí tha̍k , tì-kàu chhut-pán bô kú chiū liâm-piⁿ bē liáu , nā-sī iau-kiû ê siaⁿ iáu chin tōa . In-ūi án-ni , chiū koat-tēng koh chài-pán .
Tī chho͘-pán ê sî , ū tām-po̍h jī-im , jī-kù ê chhò-gō͘ , chit-pang lī-iōng chit ê chài-pán ê ki-hōe , chīn-liōng chhiâu-chiàⁿ , koh ū siong-tong ê cheng-pó͘ , ǹg-bāng ē khah kīn tī ôan-chôan , lâi ta̍t-sêng chí-tō ê bo̍k-tek .
Chit pún gôan-lâi sī Lâm-pō͘ Tāi-hōe chhut-pán--ê . Taⁿ kàu-hōe í-keng tī Chú in-tián ê ē-bīn chiâⁿ-chò chi̍t-ê , sêng-li̍p Chóng-hōe , só͘-í ǹg-bāng chit ê tē 2 pán chit pún ē tit-tio̍h chôan kàu-hōe ê sìn-tô͘ ê chàn-tông , hoaⁿ-hí tha̍k , tit-tio̍h lī-ek , saⁿ-kap chìn-ji̍p sì-chiàⁿ ê sìn-gióng .
Gôan Chú koh sù-hok chit pún sió-chheh , ē pang-chān sìn-tô͘ sìn-gióng khah sì-chiàⁿ cheng-chìn , lâi êng-kng I ê sèng-miâ , Amen .
Chóng-hōe Chóng-kàm-sū : N̂g Bú-tong kèng-sū .

Kám-siā Siōng-tè , chit pún sió-chheh kó-jiân sū I ê chiok-hok , tē 2 pán lóng bē liáu , iáu-kú ū lâng teh iau-kiû , só͘-í tī chia koh hoat-hêng tē 3 pán .
Taⁿ tē 2 pán koan-hē “ Hun-in ” ê pō͘-hūn , hū-chek-chiá ū tōa cheng-pó͘ , chit pái iû-gôan ū thok i cheng-tèng , chiū-sī tī “ Hun-in ” ê tiâu-hāng koan-hē Iu-seng-ha̍k ; í-ki̍p koan-hē “ Song-sū ” ê thâu-sū , kin-kù chong-kàu bîn-cho̍k-ha̍k  lâi lūn-chèng lêng-hûn put-bia̍t , kap Tō-kàu chhò-gō͘ ê kà-sī ; á-sī tē 2 pán siá bô tio̍h ê , ū lâng teh mn̄g ê , chhin-chhiūⁿ chò Sûn , chò Kong-tek ê būn-tê , koh lô-hôan i cheng-pó͘ .
Tong-jiân m̄-sī kóng án-ni í-keng ôan-chôan , iáu ū chin-chē bô chiâu-pī , ǹg-bāng to-to chí-kàu , tī chiong-lâi nā ū thang koh chài-pán ê sî , thang cheng-pó͘ khah ôan-chôan .
Gōan Chú chiok-hok chit pún sió-chheh , chhōa i ê sèng-tô͘ ū sì-chiàⁿ ê sìn-gióng seⁿ-oa̍h .
1959 : 12 . Chóng-kàn-sū N̂g Bú-tong .
Iâ-so͘ thè lán kî-tó kóng : 
“ Góa í-keng chiong Lí ê tō-lí hō͘ in , sè-kan òan-hīn in , in-ūi in bô sio̍k sè-kan , chhin-chhiūⁿ góa bô sio̍k sè-kan . Góa m̄-sī kiû Lí hō͘ in chhut sè-kan , chiū-sī pó-siú in thoat-lī pháiⁿ ê . In bô sio̍k sè-kan , chhin-chhiūⁿ góa bô sio̍k sè-kan . Gōan Lí ēng chin-li hō͘ in chiâⁿ-sèng ; Lí ê tō-lí chiū-sī chin-lí . Chhin-chhiūⁿ Lí chhe góa ji̍p sè-kan , góa iā ū chhe in ji̍p sè-kan . Góa ūi-tio̍h in lâi chòe sèng , hō͘ in iā tùi chin-lí lâi chiâⁿ-sèng . ” 
Pó-lô siá phoe khó͘-khǹg lán kóng : 
“ Bo̍h-tit kap chit sè-kan siāng khóan ; tio̍h ēng sim-chì ōaⁿ-sin lâi piàn-hòa ka-kī , hō͘ lín ōe bêng-pe̍k sím-mi̍h sī Siōng-tè siān-liông , thang hoaⁿ-hí , sûn-chôan ê chí-ì . ” 

Chit phiⁿ chiū-sī beh kóng-khí chāi-lâi tī lán Tâi-ôan sè-sio̍k só͘ teh siú ê nî-cheh , chiàu 12 goe̍h-ji̍t ê sūn-sū lâi chhâ-khó ta̍k ê nî-cheh só͘ ū ê chè-sū , kóng-khí hit ê hong-sio̍k ê lōe-iông kap iû-lâi , hō͘ lán bêng-pe̍k he sī chin-tō á-sī īⁿ-toan ; thang chai lán chò Chú ê ha̍k-seng thang thàn á m̄-thang .

Sè-kài bô-lūn sím mi̍h bîn-cho̍k lóng pîⁿ-pîⁿ hoaⁿ-hí sin-nî ê gôan-tàn . Sin-nî chi̍t-ē kàu , lóng ēng in ta̍k kok , ta̍k bîn cho̍k ê lé-sò͘ kap hong-sio̍k lâi khèng-chiok hoaⁿ-hí .
Ji̍t-chèng sî-tāi siū Ji̍t-pún ê èng-hióng , khah chē chiàu Ji̍t-pún ê hong-sio̍k siú sin-le̍k ê sin-nî , chhah chhêng-mn̂g , chhêng , tek , môe , kat chháu-soh , chia̍h môa-chî . Kong-ho̍k āu chiū koh ho̍k-tò kó͘-chá ê hong-sio̍k . Só͘ ūi kó͘-chá ê hong-sio̍k , chiū-sī tùi Bân-lâm Chiang , Chôan só͘ thôan-lâi ê hong-sio̍k . Tī chia chí-ū thê-khí hiān-sî tī sin-nî khah ū teh liû-hêng ê kúi hāng hong-sio̍k , te̍k-pia̍t tùi Sèng-kàu ê li̍p-tiûⁿ lâi khòaⁿ só͘ tio̍h chù-ì--ê lâi gián-kiù chiū hó . 
( 1 ) Chhun-liân ( á-sī kóng mn̂g-liân )
Nî-bóe sî óa 12 goe̍h 24 , 5 khí , ke-bīn chiū ū khòaⁿ-tio̍h lâng siá chhun-liân teh bē . Chhun-liân chiū-sī ēng âng-chóa liâu-á siá hó-ōe tah tī mn̂g-bâi kap mn̂g-khiā ê liân-tùi , chi̍t nî ōaⁿ chi̍t pái . Só͘ siá ê bûn-kù sī chiàu hit ke ê chit-gia̍p , tiàm-hō , sui-jiân kok bô saⁿ-tâng , chóng-sī lóng sī hó-ōe ê tùi-kú . Chhin-chhiūⁿ : Pek-liân thian-tē hôegôan- khì , it-thóng san-hô chè thâi-pêng .
Á-sī chhin-chhiūⁿ seng-lí lâng : Pek-hòe hong-hêng châi-chèng jū , bān-siong ûn-chi̍p chhī-seng hoan
Ū sî chí-ū siá chi̍t jī , chhin-chhiūⁿ Chhun , Hok , Lo̍k , Siū , téng , tah tī kūi-téng , siuⁿ-téng , á-sī thang-á-téng . Á-sī siá chi̍t kù Lio̍k-thiok heng-ōng tah tī ti-tiâu , gû-tiâu á-sī ke-tiâu .
Hit kháu-chàu nā ū sī-tōa-lâng kòe-sin , 3 nî í-lāi m̄-thang tah âng-chóa , tio̍h tah chheⁿ--ê , á-sī n̂g--ê . Sí-khì ê lâng nā-sī ta-po͘--ê , chiū tio̍h tah chheⁿ--ê ; cha-bó͘--ê tio̍h tah n̂g--ê . Chhin-chhiūⁿ : Siú hà put-ti hông-ji̍t siōng , su-chhin î liām pe̍k-ûn pui .
Á-sī : Sīn chiong su chīn sam liân lé , tui óan tong chûn it-phiàn sim .
Sí liáu-āu nā iáu-bōe bâi-chòng chiū m̄-bián ōaⁿ chhun-liân , chí-ū ēng tn̂g-tn̂g ê pe̍h-chóa kô͘ tī kū ê mn̂g-liân chiū hó .
Iû-lâi
Sè-sio̍k liû-thôan kóng , chhun-liân ê gôan-lâi sī thô-hû  á-sī kóng thô-pán  . Khòaⁿ “ Keng-chhó͘ ”  ê ké-soeh kóng : Bûn-pông siat lióng-pán , í thô-bo̍k ûi chi , jî ōa Sîn-tô͘ Ut-lúi siōng , í ap siâ , ūi chi thô-hû .
Ì-sú sī kóng , ēng thô-á chhâ chò nn̄g tè pang-á , ōe Sîn-tô͘ Ut-lúi ê siōng tiàu tī thiaⁿ-mn̂g ê lióng-pêng piⁿ , teh chò phek-siâ ê lō͘-ēng .
Chhâ-khó téng-bīn só͘ kóng-ê Sîn-tô͘ Ut-lúi sī sím-mi̍h ? Hàn-tiâu  Chhòa Iong  ū siá chi̍t pún chheh kiò-chò “ To̍k-tòan ”  , lāi-bīn ū kóng : 
Hái-tiong iú Tō͘-sok ( sek ) san , Siō͘ng iú thô-bo̍k , Phoan-khut sam-chhian lí , pi ki , Tong-pok iú kúi-bûn , Bān kúi só͘ chhut-ji̍p iá , Sîn-tô͘ Ut-lúi ku kî bûn , Chú-léng iat chu-kúi , kî ok-hāi chi kúi , Chip íúi sek sū-hó͘ .
Ì-sù sī kóng , “ Kó͘-chá hái-ni̍h ū chi̍t ê soaⁿ kiò-chò Tō͘-sok soaⁿ ( á-sī kóng Tō͘-sek soaⁿ ) . Soaⁿ-téng ū chi̍t châng thô-á chhiū , chhiū-ki bô lōa bō͘-sēng , chóng-sī oan-oan khiau-khiau soan kàu 3 chheng lí . Tang-pak pêng ū chi̍t ê kúi-mn̂g , chèng kúi lóng tùi chit ê mn̂g teh chhut-ji̍p . Ū nn̄g ê kúi-sîn , miâ Sîn-tô͘ kap Ut-lúi , khiā tī hit ê mn̂g-ni̍h teh kiám-iat hiah-ê chhut-ji̍p ê kúi . Nā khòaⁿ-tio̍h pháiⁿ-kúi chiū ēng soh-á kā pa̍k , sòa hiat hō hó͘ chia̍h .
Tùi téng-bīn só͘ kóng chit nn̄g ê kò͘-tián khòaⁿ , thang chai kó-chá sī ēng thô-á chhâ ōe Sîn-tô͘ Ut-lúi ê siōng kùi tī mn̂g-piⁿ teh chò phek-siâ khu-kúi ê lō͘-ēng . Kàu kin-á-ji̍t , bô lâng ēng thô-á chhâ , sī ēng chóa lâi ōe , á-sī ìn , iū-koh bô tah tī mn̂g-piⁿ , sī tah tī mn̂g-sìⁿ ê mn̂g-hio̍h--ni̍h .
Tùi án-ni khòaⁿ , thô-hû á-sī thô-pán sī ián-piàn pìⁿ-chò kin-á-ji̍t tah tī mn̂g-hio̍h--ni̍h hit nn̄g sian Sîn-tô͘ Ut-lúi ê siōng .
Chóng-sī chhin-chhiūⁿ kīn-sè ēng tùi-kù siá tī âng-chóa liâu-á lâi tah mn̂g-bâi kap mn̂g-khiā . Chit ê hong-sek kap iû-lâi tùi tó-ūi lâi , si̍t-chāi bô tàng khe-khó .
Sè-sio̍k lóng sī liû-thôan kóng , chhun-liân sī thô-hû ián-piàn lâi--ê . chóng-sī chiàu gû-kiàn , thô-hû sī ián-piàn chò kin-á-ji̍t tah tī mn̂g-hio̍h hit nn̄g ê kúi-siōng nā-tiāⁿ . Khiok Su-gôan ū siá kóng : It-liân it-hòan , kò͘ í ûi sin-liân kò͘-sū , hō͘ sûi í chhun-liân ûi thô-hû .
Chóng-sī bô kū-thé-tek tián-kò͘ . Chiàu gû-kiàn : Tiong-kok sī bûn-jī ê pang-kok  , ài-hoòⁿ bûn-chiuⁿ , si-sû , ko-hù  , iū-koh ài-hoòⁿ gē-su̍t . Khòaⁿ kó͘-tāi se-iûⁿ ài ōe tô͘ tī piah-ni̍h ; Tiong-kok m̄-nā ài ōe tô͘ , iā ài siá jī , he̍k-sī tī piah-ni̍h , á-sī chóa-ni̍h , chò liân , chò chhat-á lâi tiàu-teh him-sióng . Ín-ūi chit ê sim-chêng ê iau-kiû , hòng-kiam tī sin-nî kèng-ka hèng-chhù , chiū siá hó-kù lâi tah tī mn̂g-bâi , iā hó chng-thāⁿ , iā hó góan-sióng . Ēng âng-chóa , tī Tiong-kok sī bô kî-koài , in-ūi Tiong-kok ēng sek-tì lâi piáu-sī kai-kip kap kám-chêng ; hí-sū ēng âng , song-sū ēng pe̍h , n̂g , á-sī le̍k .
Kiat-lūn
Chiàu téng-bīn só͘ khe-khó , tah tī lióng-pêng ê mn̂g-hio̍h ê kúi-siōng khak-si̍t sī tùi thô-hû só͘ ián-piàn lâi ê , chit khóan phek-siâ khu-kúi ê bê-sìn . Só͘-í lán chò sìn-tô͘ chū-jiân m̄-thang thàn chit khóan ê kū-kòan .
Nā-sī tah mn̂g-liân ê sū , chiàu khòaⁿ sī chi̍t khóan bîn-cho̍k ê hiong-thó͘ gē-su̍t . Tùi chit ê li̍p-tiûⁿ lâi siūⁿ , sèng-tô͘ iā bô m̄-thang ; chóng-sī tùi tī só͘ ēng ê jī-kù tio̍h sè-jī . Sè-sio̍k só͘ ēng iā ū chin hó ê kù , chhin-chhiūⁿ lán phó͘-thong só͘ khòaⁿ ê : 
Khîn ú khiām ûi chê-ka siōng-chhek , Jím jî hô sī chhú-sè liông-kui . Á-sī : Ku-ka chí iú thian-lûn lo̍k , Chhú-sè î gî tē-pō͘ khoan .
Sui-jiân sī án-ni , lán sìn-tô͘ nā ēng lán Sèng-hōe ha̍p tō-lí ê bûn-kù sī koh-khah hó . Chá-nî Tiong-kok Sèng-kàu su-kio̍k ū chhut chi̍t pún “ Sèng-hōe liân-thiap ”  . Tī chia chhau-lio̍k tām-po̍h chò tāi-ke ê chham-khó .
1神 ,
11新春既到新 到 , 舊歲剛除舊罪除
41 , 穌拯救群黎
( 2 ) Pàng-phàu 
Sè-sio̍k lâng tī 29 mê , chiū sǹg kah-chí lâi tēng “ Khui-chiaⁿ ” á-sī kóng “ Khui-chhun ”  ê sî . Hit-tia̍p chiū pâi tiⁿ-kó , chiū-sī âng-chó , tang-koe , seng-jîn , tiⁿ-kóe , hoat-kóe téng , sio hiuⁿ , sio kim , phàu chheng-tê lâi pài sîn . Iā ke-ke hō͘-hō͘ chiū pàng-phàu , pìn-pòng-háu , kah-ná chhin-chhiūⁿ teh sio-thâi .
Phàu si ēng chho͘-chóa kńg hóe-io̍h ê teng sim , kńg chin ân , beh pàng ê sî , ēng hóe tiám sim hiat hiah-ka̍k . Hóe-io̍h in-ūi kek ân-ân , beh hoat chiū chhut chin tōa ê siaⁿ lâi tân . Phàu ū chin chē khóan , ū tōa-phàu , tiong-phàu , liân-phàu-á , tek-ko-phàu , á-sī kó͘-têng-phàu . Kīn-lâi m̄-nā sin-nî , kiat-hun , liân hoan-gêng , iàn-hōe , hó-pháiⁿ-sū to teh pàng-phàu .
Iû-lâi
Chhâ-khó pàng-phàu ê iû-lâi , tú-tú chiàu hàn-jī só͘ siá po̍k-tiok  , ì-sù chiū-sī sio tek-á . In-ūi tek ū tek-chat , kìⁿ-tio̍h hóe sio piak-phòa ê sî ē chhut siaⁿ pòng chi̍t-ē , chhin-chhiūⁿ phàu teh tân ê siaⁿ ( lán siông-siông bat keng-giām ) .
Sím-mi̍h in-toaⁿ sio tek-á hō͘ i chhut-siaⁿ . Khòaⁿ Keng-chhó͘ sòe-sî-kì chiū chai hit ê iû-lâi : 
Cheng-goa̍t it ji̍t sī sam gôan chi ji̍t , ke bêng jî khí , û têng-chiân po̍k-tiok , í pī San-so ok-kúi .
Ì-sù sī kóng , “ Chiaⁿ-goe̍h chhe-it , ke thî ê sî chiū khí-lâi , tī mn̂g-kháu-tiâⁿ sio tek-á hō͘ i tân , lâi kiaⁿ chi̍t khóan pháiⁿ-kúi , kiò-chò San-so . ” 
Hàn-tiâu ū chi̍t pún chheh miâ kiò Sîn-īⁿ-keng  , chôan-pō͘ sī teh siá bû-khe chi-tām , hit lāi-bīn ū kóng-khí San-so  ê kò͘-sū : 
Se-hong chhim san tiong iú jîn ian , sin chhiok û , thán-sin pō͘ hâ hāi , sèng put ùi jîn , phàⁿ po̍k-tiok seng , kiàn jîn chí siok , bō͘ í kî hoóⁿ í kù hâ hāi , bêng oa̍t San-so .
Ì-sù sī kóng , “ Se-hng ê chhim-soaⁿ lāi ū chi̍t khóan lâng chhioh gōa kôan , thǹg-theh ē lia̍h hê-á , mô͘-hē , sèng chêng m̄-kiaⁿ lâng , chí-ū kiaⁿ sio tek-á po̍k ê siaⁿ . Khòaⁿ-tio̍h lâng , chiū tòa hia tán kàu ji̍t-àm ê sî , ēng hóe lâi pû hê-á , mô͘-hē , hit hō lâng kiò-chò “ San-so . ” 
Chiàu khòaⁿ kiám-chhái sī chi̍t khóan chhin-chhiūⁿ seng-seng ê tōng-bu̍t , kó͘-chá lâng m̄-bat , khòaⁿ chò lâng ?
Tùi án-ni khòaⁿ , po̍k-tiok gôan-lâi sī ūi-tio̍h khu-kúi phek-siâ ê lō͘-ēng . Khí-thâu sī ēng hóe sio tek-á , āu-lâi kái chò phàu , ēng chóa pau hóe-io̍h iā sī sio-siâng .
Kiat-lūn
Sèng-tô͘ m̄-thang ēng , m̄-thang thàn . In-ūi kì-jiân iû-lâi sī chhin-chhiūⁿ téng-bīn só͘ kóng chhut tùi īⁿ-toan khiàn-sńg , lán nā án-ni thàn , bat ê lâng beh thí-chhiò lán . 
Hóe-io̍h gôan-lâi sī Tiong-kok lâng hoat-bêng ê , lán bô ēng lâi chò seng-sán kiàn-siat ê lō͘-ēng , hóan-tńg ēng lâi chò khiàn-sńg ê lō͘-ēng . Chún chò kiat-hun , hoan-gêng ê sî pàng-phàu , iā sī lōng-hùi . Kīn-lâi ná lī-hāi , chhì-siūⁿ , chi̍t nî-tang chôan Tâi siau-mô͘ lōa-chē hiat-ka̍k ? M̄-nā án-ni , iā sī chin cho-chak chhá-nāu lâng . Nā koh siūⁿ-tio̍h tī pàng-phàu lâi siong-tio̍h lâng , á-sī phàu-chóa lâi ín-khí hóe-chai , chiū koh khah put-tek-liáu . Chóng kóng , put-tàn sī khiàn-sńg , koh sī iú sún bô ek . Só͘-í sèng-tô͘ bô-lūn sin-nî , kiat-hun , hó pháiⁿ sū ê sî , tek-khak m̄-thang thàn chit khóan īⁿ-toan bô lī-ek ê pháiⁿ hong-sio̍k .

Chhe 8 mê-hng pòaⁿ-mê kòe chiū-sī chhe 9 , tùi chi̍t tiám kàu 4 tiám , sè-sio̍k lâng tio̍h chò Thiⁿ-kong seⁿ . Thiⁿ-kong á-sī Gio̍k-hông siōng-tè  , ū-sî kiò-chò Hō-thian siōng-tè  . Ì-sù sī tòa tī thiⁿ-téng gio̍k-kiong ê siōng-tè , só͘-í kiò-chò Gio̍k-hông siōng-tè , sī sè-sio̍k tiong tē-it tōa ê sîn . Beh kèng-pài i , tio̍h thia̍p nn̄g tè pat-sian toh tī tōa-thiaⁿ chêng chò Thiⁿ-kong tôaⁿ . Tôaⁿ-téng pâi ngó͘-seng  , chiū-sī gû iûⁿ thûn khián ke ( khián khah siông ēng ah tāi-lí ) , tôaⁿ-piⁿ lióng-pêng kok pa̍k chi̍t ki kat âng-se ê kam-chià . Ke-lāi tōa-sè chū-chi̍p tī tōa-thiaⁿ , sio kim , só͘ sio ê kim kiò-chò “ Tōa-siū kim ”  , tio̍h ēng sam-kūi káu-pài  lâi pài-pài , āu-lâi chiàu lāi-bīn 16 hòe í-siōng ê ta-po͘ teng ê lâng-gia̍h , ēng kim-chóa lâi ut îⁿ-îⁿ kiò-chò “ Teng-chō ”  . Pài liáu-āu , chiong hiah-ê teng-chō pàng hóe sio , ì-sù sī kóng ta-po͘-kiáⁿ lóng sī Thiⁿ-kong siúⁿ-sù--ê .
Chū-chá Chôan-chiu lâng  khah ū teh siú chiaⁿ-goe̍h chhe 9 ê Thiⁿ-kong seⁿ , nā-sī Chiang-chiu lâng  sī siú chiaⁿ-goe̍h 15 ê  ê seⁿ-ji̍t .
Lēng-gōa iáu chi̍t ê hong-sio̍k . In-ūi hit ji̍t sī Thiⁿ-kong-seⁿ , só͘-í te̍k-pia̍t m̄-thang phâng piān-khì , á-sī the̍h hū-jîn-lâng ê khò͘ tùi thiaⁿ-ni̍h kòe--khì , kiaⁿ-liáu hō͘ Thiⁿ-kong khòaⁿ-kìⁿ , tùi i sit-lé .
Iû-lâi
Chhâ-khó Sòng-tiâu  ê Sú-kì  , Gio̍k-hông chhut-sì tī Hàn-tiâu bóe ê sî , sèⁿ Tiuⁿ  miâ Gî  , sī Chin-tēng hú Hêng-tông kōan ê lâng . Tùi sè-hàn ha̍k-si̍p Ló-kun  ê kà-sī , ún-ku tī Bú-tong san  chhái-io̍h liān-tan , i-tī pēⁿ-lâng . Kàu Sòng-tiâu Hui-chong  tehk-hong Tiuⁿ Gî chò Gio̍k-hông siōng-tè , chhut-chiàu bēng-lēng thiⁿ-ē ê lâng lâi kèng-hōng i chò sîn , ǹg-bāng i pó-hō͘ kok-ūn kú-tn̂g . Sū-put-ti hong Tiuⁿ Gî liáu-āu bô lōa-kú , Hui-chong pē-kiáⁿ , tōa-bó͘ sè-î , lóng hō͘ Kim kok  ê peng lia̍h-khì , siū lêng-jio̍k oh-tit kóng , sí tī Ngó͘-kok siâⁿ  . ( Í-siōng chhau-lio̍k Pi̍t-siâ Kui-chèng tē 44 chiuⁿ ) .
Kiat-lūn
Sèng-tô͘ m̄-nā m̄-thang o̍h , m̄-thang thàn , iàu-kín tio̍h chiong chit ê īⁿ-toan ê lōe-iông thôan hō͘ chhù-piⁿ bêng-pe̍k , chhōa in khì-siâ kui-chèng lâi sìn Chú Iâ-so͘ , ho̍k-sāi chin-oa̍h ê Siōng-tè . 

Chiàu Ji̍t-chèng sî-tāi ê thóng-kè , chôan Tâi ū 138 keng biō teh ho̍k-sāi Koan-tè-iâ . Hit tiong-kan ū 25 keng ēng chiaⁿ-goe̍h 13 chò Koan-tè-iâ ê seⁿ-ji̍t teh pài . Kî-û ēng 5 goe̍h 13 ji̍t ū 34 keng , ēng 6 goe̍h 24 ji̍t ê ū 41 keng . Kî-û bô it-tēng kî-ji̍t ê ū 38 keng .
Tùi tē-hng lâi kóng , Tâi-pak lóng ēng 6 goe̍h 24 ji̍t , Tâi-lâm ēng 5 goe̍h 13 ji̍t , iā Ko-hiông hong-bīn khah chē ēng chiaⁿ-goe̍h 13 ji̍t .
Koan-tè-iâ ê sîn-bêng-miâ chin chē khóan . Tāi-khài sī Koan-tè-iâ ( 關帝爺) , Bú-sèng Tè-kun  , San-se Hu-chú  , Tè-kun-iâ  , Koan Hu-chú ( 關夫子) , Koan Chòng-biû ( 關壯繆) , E̍k-hàn Thian-chun  , Kài-thian kó͘-hu̍t ( 蓋 古佛), Hia̍p-thian Tāi-tè  , Bûn-hêng Sèng-tè  , Ho̍k-mô͘ Tāi-tè  téng .
Tāi-khài tī seng-lí lâng ê thiaⁿ-thâu ū khòaⁿ-tio̍h chi̍t pak chhat-á , tiong-ng chē chi̍t ê ngó͘-pô͘ chhiu ê âng-bīn chiong-kun , chi̍t chhiú the̍h chheh , chi̍t chhiú hô͘ chhùi-chhiu , chit sian chiū-sī Koan Kong . Lióng-pêng khiā nn̄g ê lâng , chi̍t ê chhiu-chhàng , ba̍k-kàng , kia̍h chi̍t ki chheⁿ-lêng-to , chit ê chiū-sī Koan Kong ê pō͘-chiòng Chu Chhong ; iáu chi̍t ê , bî-chheng , gán-siù ê su-seng , phâng chi̍t ê ìn , chiū-sī Koan Kong ê khè-kiáⁿ Koan Pêng . I sui-jiân sī bú-chiòng , iáu-kú ho̍k-sāi i ê lâng khah chē sī seng-lí lâng in-ūi kóng i chhòng-siat Gôan , Siu , Chhut , Chûn ê siàu-hoat .
Iû-lâi
Koan Kong  gôan-pún sèⁿ Si miâ Siū-chhiong  , chhut-sì tī Soaⁿ-sai Po͘-chiu Hāi-liông kōan  ; āu-lâi kái-sèⁿ Koan miâ chò Ú . Jū-miâ Hûn-tióng (雲長) , chiū-sī Sio̍k-hàn Chiau-lia̍t  hông-tè ( phó͘-thong kiò-chò ) ê bú-chiòng , iā sī gī-heng-tē , 16 hòe ê sî kap Lâu Pī , TiuⁿHui kiat-gī liáu-āu , hû Lâu Pī heng-kiàn Se Sio̍k  ê tāi-gia̍p . Kiàn-an 5 nî kap Lâu Pī ê ka-kòan hō͘ Chô Chhò lia̍h-khì , siú-chiat m̄-gōan tâu-hâng . Kiàn-an 6 nî siū hong-chò Hàn Siū-teng-hô͘  . Āu-lâi kap Tong Gô͘ Sun Kôan  sio-thâi . Kiàn-an 24 nî 10 goe̍h tīn-bông , hióng-siū 68 hòe . Sè-sio̍k in-ūi i chò lâng tiong-ióng , ū khì-chiat chiū khì-biō ho̍k-sāi i .
Kiat-lūn
Koan Kong m̄-sī chhin-chhiūⁿ kî-û chē-chē bû-khe chi-tâm ê sîn-bêng . Sī Tiong-kok Sam-kok sî-tāi chi̍t ê si̍t-chāi ê eng-hiông . Lūn i chò lâng khak-si̍t ū chin chē hāng hó thang hō͘ hō͘-sè ê peh-sèⁿ tui-sûi . 
Jû-kàu pâi-lia̍t i chò Ngó͘ Bûn-chhiong  ê chi̍t-ê , chheng chò Bûn-hêng Sèng-tè  , á-sī kiò i chò San-se Hu-chú  . Koan Hu-chú  關夫子 , chun-kèng i chò À-sèng  . á-sī À-hiân  kóng , “ San-tong it jîn chok chhun-chhiu , San-sai it jîn tho̍k chhun-chhiu ” Ì-sù sī kóng , Soaⁿ-tang chi̍t ê lâng ( chí Khóng-chú ) chò Chhun-chhiu , Soaⁿ-sai chi̍t ê lâng ( chí Koan Kong ) tha̍k Chhun-chhiu .
Tha̍k-sú ê lâng lóng chheng-chàn i Jîn , Gī , Lé , Tì , Sìn , Ngó-siông kiam-pī ( 五常兼備) , chiū-sī : 
1 . Chhian lí sîm heng oa̍t jîn , 2 . Hoa-iông sek Chô oa̍t gī , 3 . Péng chiok ta̍t tàn oa̍t lé , 4 . Súi iám chhit kun oa̍t tì , 5 . Tan to hù hōe oa̍t sìn .
Iū-koh i hō͘ Chô Chhò lia̍h-khì ê sî , Chô Chhò hó khóan-thāi i , chiūⁿ-bé kim , lo̍h-bé gîn , kàu i beh lī-khui ê sî , chiong tùi i só͘ siu ê chîⁿ-gîn kap siàu-phō͘ khóan hó-sè , gôan , siu , chhut , chûn , chheng-chheng chhó-chhó hêng Chô Chhò .
Tùi án-ni khòaⁿ , i sī chi̍t ê put-tham put-chhú , chheng-liâm kiat-pe̍k , ngó͘-siông kiam-pī ê hó lâng , kham-tit hō͘ hō͘-sè ê lâng chun-kèng siàu-liām . Chit khóan lâng chiàⁿ-sī lán chit ê sî-tāi tōa khiàm ê lâng . Chóng-sī bē kham-tit chò sîn hō͘ lâng pài , in-ūi i pún-sin bē po͘ i kā-kī ê sìⁿ-miā .
Lūn seng-lí lâng lâi kóng , iā bē thang kóng i siat , , , 存, chiū thang kèng-pài i . In-ūi kin-á-ji̍t ū pí chit khóan ê siàu-hoat khah hó , put-kò o̍h i bô tham-ù sī hó , m̄-thang kèng-pài .
Lán sèng-tô͘ thang siàu-liām i , o̍h i ê hó , chū-jiân m̄-thang tòe lâng siú-cheh lâi pài i ; iàu-kín tio̍h tī chhù-piⁿ teh chò i ê seⁿ-ji̍t teh pài ê sî , sūn ki-hōe kóng hō͘ in bêng-pe̍k , hō͘ in m̄-nā bô pài i , sòa lâi pài Siōng-tè .

Chiaⁿ-goe̍h 15 kiò chò Siōng-gôan , á-sī kóng Gôan-siau , sè-sio̍k kóng , sī Thian-koan Tāi-tè  ê seⁿ-ji̍t . Thian-koan Tāi-tè , chiū-sī Sam-koan Tāi-tè  ê chi̍t ê , iā miâ chò Sam-kài-kong  , chiū-sī :
“ Siōng-gôan sù-hok Thian-koan Chí-bî Tāi-tè ” , “ Tiong-gôan Sià-chōe Tē-koan Chheng-hu Tāi-tè ” , “ Hā-gôan kái-eh Chúi-koan Tōng-im Tāi-tè ” 
Chit 3 ê sîn chiū-sī kóng , siū Gio̍k-hông siōng-tè só͘ chhe lo̍h-lâi sè-kan teh tī-lí ê sîn . Bô ēng pu̍t-siōng , chí-ū tī thiaⁿ-thâu chêng tiàu hiuⁿ-lô͘ kiò chò Sam-kài-kong lô͘ teh kèng-pài . Chiaⁿ-goe̍h 15  sī Thian-koan , 7 goe̍h 15  sī Tē-koan , 10 goe̍h 15  sī Chúi-koan ê seⁿ-ji̍t . Chit ji̍t bô lūn tī biō-ú á-sī jîn-ke , tio̍h pàng-phàu pâi seng-lé , sio-kim lâi kèng-pài , thong-ji̍t kàu pòaⁿ-mê giâ hoe-teng , chò lāu-jia̍t , ǹg-bāng sū , lông , kong , siong , ē-tit hoat-ta̍t , hong-tiau ú-sūn .
Iû-lâi
Ū nn̄g , saⁿ soat : 
1 ) Hàn-tiâu bóe Tiuⁿ Siu ( 修), Tiuⁿ Ló͘  só͘ thôan ê ( Tāi-pêng-tō ) , tùi i ê chó͘-kong só͘ thôan ê hû-chiù , tòa tī 山n ( Ho̍k-bêng-sa ) teh kōaⁿ chúi , nā ū lâng tì-pēⁿ hōan-siâ , chiong kúi-sîn kap pēⁿ-miâ siá chò 3 tiuⁿ hû á , sio-sio leh , chi̍t tiuⁿ hiat chiūⁿ thiⁿ , chi̍t tiuⁿ tâi-lo̍h tē , koh chi̍t tiuⁿ hiat-lo̍h chúi , ǹg-bāng siau-chai kái-eh .
2 ) Iā ū thôan-soat kóng , Sam-kài sī chí Giâu , Sùn , Ú ,  3 ê hông-tè . Giâu ê thiⁿ chin hó , hong-tiau ú-sūn , só͘-í lâng chin him-sōan Giâu-thian  , Sùn-tè gâu keng-tē khai-khún . Iā Ú-ông gâu tī-súi . Só͘-í Gio̍k-hông chheng chit 3 ê chò thian-koan , tē-koan , chúi-koan .
3 ) Koh ū chi̍t soat sī kóng , Tiuⁿ Thian-su  chiong ú-tiū hun chò thian , tē , chúi , sam-kài , chiàu lâng ê pēⁿ , ēng chit 3 hāng hû-chiù lâi i-pēⁿ .
Put-kóan-thaⁿ lóng sī bû-khe chi-tâm , bô kin-kù ê īⁿ-toan siâ-hoat .
Kiat-lūn
Sèng-tô͘ chū-jiân m̄-thang thàn . Iā-m̄-thang kap lâng giâ hoe-teng , te̍k-pia̍t Gôan-siau mê chē-chē só͘-chāi ài chò “ Teng-chhai , ” á-sī kóng “ Teng-kó͘ , ” che sui-jiân sī chi̍t khóan ê “ Bûn-jîn-hì ”  ( tha̍k-chheh lâng ê iû-hì ) , iáu-kú sò͘-lâi só͘ chò ê teng-chhai , chē-chē sī hi̍h-hiauh , chho͘-sio̍k ê ōe . Lán chò Chú ê ha̍k-seng bô pit-iàu khì kap lâng chhai he , lâi hō͘ lâng thí-chhiò .
Giâ hoe-teng iā sī pháiⁿ hong-sio̍k . In-ūi chē-chē sī lâm-lú kan hi̍h-hiauh ê bê-sìn , chhin-chhiūⁿ Gôan-siau mê cha-bó͘ gín-á ài nǹg teng-kha , á-sī ài kā lâng thau khau chhang ( ǹg-bāng kè hó-ang ) , thau khau chhài ( ǹg-bāng kè hó ang-sài ) . Thiaⁿ-hiuⁿ , koan saⁿ-ko͘ téng , chiah-ê lóng sī lán chò sèng-tô͘ m̄ eng-kai o̍h ê pháiⁿ hong-sio̍k , tio̍h sè-jī .

Chá-nî ê tha̍k-chheh lâng , á-sī kà su-pâng ê sian-seⁿ ha̍k-seng , kìⁿ-nā ū ǹg-bāng beh chìn-tiòng ê lâng lóng teh pài Bûn-chhiong-tè  . Te̍k-pia̍t tī jī-goe̍h chhe 3 liû-thôan sī i ê seⁿ-ji̍t , tio̍h tōa-tōa kèng-pài . Hiān-sî tī pún-séng ê hái-kîⁿ hong-bīn , á-sī Phêⁿ-ô͘ iáu-kú chin-chē lâng teh kèng-pài .
Iû-lâi
Khòaⁿ Sú-kì  ê Thian-koan-su  só͘ kì Bûn-chhiong gôan-lâi sī chheⁿ ê miâ “ Tó͘-khoe chài khong lio̍k seng oa̍t Bûn-chhiong-kiong ” ( 斗 載匡六 曰文昌宮 ) sè-sio̍k ū sî kiò-chò Khoe- seng  . Lio̍k-seng chiū-sī siōng- chiòng  , chhù-chiòng  , kùi-chiòng  , su-bēng ( 命), su-tiong (司中 ) , su-lo̍k (司祿) .
Koh khòaⁿ “ Tuiⁿ-kó Seng-chong ”  só͘ kì “ Bûn-chhiong ûi kiat-seng , chú tōa-kùi , ” chiū-sī kóng , Bûn-chhiong sī teh chú-cháiⁿ kùi-khì hōng-lo̍k ê chheⁿ-sîn .
Chóng-sī sè-sio̍k chheng i chò Bûn-chhiong-tè  , chhâ-khó thôan-soat ū kúi-nā khóan .
( 1 ) Ū kóng Bûn-chhiong sèⁿTân miâ Chú-chhun  , sīSòng- tiâu ê chiōng-gôan . KàuGôan- tiâu Jîn-chong saⁿ nî hong i chò Bûn-chhiong Tè-kun .
( 2 ) Iā ū-ê kóng i sèⁿ Tiuⁿ miâ A  , sī Tông-tiâu ê lâng , tiàm tī Sù-chhoan séng Chú- tông kōan  ; kóng-thôau Jû-kàu ê tō-lí , āu-lâi lâng tī Chú-tông-kōanChhit- khiok-soaⁿ khí biō kèng-pài i , hō miâ Chheng-hu koan  , iā miâ Chú-tông Tè-kun  .
Kiat-lūn
Chiàu téng-bīn só͘ kóng , put-lūn sī chheⁿ-sîn , á-sī kó͘-chá lâng , bêng-bêng lóng sī īⁿ-toan siâ-sîn , lán chò sèng-tô͘ chū-jiân m̄-thang sìn , m̄-thang thàn , in-ūi lán sìn “ Kèng-ùi Iâ-hô-hoa chiah sī tì-hūi ê kin-pún ” 

Tùi Tang-cheh  sǹg khí 105 ji̍t kiò-chò Chheng-bêng . Sè-sio̍k tī chit ji̍t chiū chò cheh lâi pài . Chiang-chiu lâng khah ū teh siú chit ji̍t , nā-sī Chôan-chiu lâng khah chē siú 3 goe̍h chhe 3 , kiò-chò Saⁿ-ji̍t cheh . Khì chhân-ni̍h bán chi̍t khóan chháu , kiò-chò Chhú-khak lâi chò chhú-khak-kóe , iā ū só͘-chāi chhin-chhiūⁿ siú Hân-si̍t-cheh ( 寒 節) chia̍h lūn-piáⁿ , á-sī kiò-chò chhun-piáⁿ .
Iû-lâi
Tiong-kok chiong chi̍t nî 12 goe̍h ji̍t pun chò 24 khùi  . Khòaⁿ Gio̍k-hái  kì-chài kóng , “ Ngó͘ ji̍t ûi it hō͘ , sam hō͘ ûi it khì , kò͘ it sòe iú jī-si̍p-sù khì , múi goa̍t jī khì , chāi goa̍t siú ûi chiat-khì , chāi goa̍t-tiong ûitiong- khì . ” Chiah-ê cheh-khùi chiong iông-le̍k kap im-le̍k tùi-chiò chò pió , pâi-lia̍t tī ē-bīn chò chham-khó .
iông-le̍k im-le̍k
goe̍h chhe sì gō͘ chiaⁿ goe̍h cheh .
goe̍h cha̍p káu jī cha̍p chiaⁿ goe̍h tiong .
goe̍h chhe gō͘ la̍k jī goe̍h cheh .
goe̍h ji̍h8-it ji̍h8-jī jī goe̍h tiong .
goe̍h chhe la̍k chhit saⁿ goe̍h cheh .
goe̍h jī cha̍p ji̍h8-it saⁿ goe̍h tiong .
goe̍h chhe la̍k chhit sì goe̍h cheh .
goe̍h ji̍h8-it ji̍h8-jī sì goe̍h tiong .
goe̍h chhe la̍k chhit gō͘ goe̍h cheh .
goe̍h ji̍h8-it ji̍h8-jī gō͘ goe̍h tiong .
goe̍h chhe chhit peh la̍k goe̍h cheh .
goe̍h ji̍h8-saⁿ ji̍h8-sì la̍k goe̍h tiong .
goe̍h chhe peh káu chhit goe̍h cheh .
goe̍h ji̍h8-saⁿ ji̍h8-sì chhit goe̍h tiong .
goe̍h chhe peh káu peh goe̍h cheh .
goe̍h ji̍h8-saⁿ ji̍h8-sì peh goe̍h tiong .
goe̍h chhe peh káu káu goe̍h cheh .
goe̍h ji̍h8-saⁿ ji̍h8-sì káu goe̍h tiong .
goe̍h chhe chhit peh cha̍p goe̍h cheh .
goe̍h ji̍h8-it ji̍h8-jī cha̍p goe̍h tiong .
jī goe̍h chhe chhit peh cha̍p-it goe̍h cheh .
jī goe̍h ji̍h8-jī ji̍h8-saⁿ cha̍p-it goe̍h tiong .
goe̍h chhe la̍k chhit cha̍p jī goe̍h cheh .
goe̍h jī cha̍p ji̍h8-it cha̍p jī goe̍h tiong .
Tùi án-ni khòaⁿ , Chheng-bêng  chiū-sī 3 goe̍h tiong ê chi̍t ê cheh-khùi , in-ūi sī tī gie̍h-thâu , só͘-í kiò-chò Cheh  .
Chiah-ê cheh-khùi kap choh-sit lâng ê siu-tang , lo̍h-tang chin ū koan-hē , só͘-í Bîn-kok kiò Im-le̍k chò Lông-le̍k  . Sui-jiân chit 24 ê cheh-khùi lóng chin iàu-kín , iáu-kú Chiang , Chôan ê lâng chí-ū chò 3 goe̍h ê Chheng-bêng kap 11 goe̍h ê Tang-cheh nā-tiāⁿ , sī chin kî-koài .
Kiat-lūn
Chiàu téng-bīn só͘ kóng , Chheng-bêng cheh , pēng m̄-sī kúi-sîn , á-sī kó͘-chá lâng ê miâ , sī chi̍t ê cheh-khùi ê miâ nā-tiāⁿ . Sè-sio̍k tī chit ê cheh-khùi kèng-pài chó͘-sian kap kúi-sîn , sī ǹg-bāng chhân-hn̂g hó-siu , ngó͘-kok hong-teng . Lán sèng-tô͘ chū-jiân m̄-thang thàn , in-ūi lán sìn bān-mi̍h tùi Chú lâi . Siōng-tè ēng hō͘ ak gī kap put-gī ê lâng ê chhân-hn̂g . Iū-koh lâng ê oa̍h m̄-nā óa-khò piáⁿ , chiū-sī óa-khò Siōng-tè ê chhùi só͘ chhut lóng-chóng ê Ōe . Só͘-í lán chí-ū kèng-pài Chú lán ê Siōng-tè chiū hó .

Chheng-bêng cheh ê chìn-chêng ji̍t kiò-chò Hân-si̍t cheh , chit ji̍t tāi-khài kap Chheng-bêng cheh , á-sī Saⁿ-ji̍t-cheh sio-siāng hoat-tō͘ teh kèng-pài . Te̍k-pia̍t ài chia̍h lūn-piáⁿ , á-sī kiò-chò chhun-piáⁿ . Chiū-sī ēng mī-hún chò phôe , po̍h-po̍h chha-put-to 6 chhùn chì 7 chhùn ê ti̍t-kèng , lâi kńg kok hāng ê chhài , ēng bí-chiùⁿ lâi kô͘ chò kui kńg , ū-sî koh chian á-sī ēng iû kòe chìⁿ lâi chia̍h .
Iû-lâi
Hân-si̍t , ì-sù sī chia̍h léng ê mi̍h . In-ūi hit ji̍t kìm hóe bô hóe-hun , ūi-tio̍h beh kì-liām Chhun-chhiu chiàn-kok sî-tāi  chi̍t lâng miâ Kài Chú-chhui  hō͘ hóe sio-sí . Só͘-í hit ji̍t chiah kìm hóe-hun , chia̍h léng-pn̄g lâi siàu-liām i .
Kài Chú-chhui chiū-sī Chìn Bûn-kong  ê jîn-sîn . Chìn Bûn-kong ūi-tio̍h beh siám-pī i ê lāu-pē ê hām-hāi kap i 5 ê jîn-sîn tô-cháu , phun-pho 19 nî kú . Hit tiong-kan tú-tio̍h ki-hng ê sî , Kài Chú-chhui koah ka-kī ê kha-āu-tó͘ bah chú chò bah-keⁿ hō͘ Chìn Bûn-kong chia̍h . Bûn-kong tōa kám-kek , chiù-chōa , nā hō͘ i pêng-an ho̍k-kok ê sî , tek-khak bô bē kì-tit i ê kong-lô .
Sū-put-ti Bûn-kong ho̍k-kok ê sî , kî-û 4 ê jîn-sîn lóng ū siū siúⁿ , chí-ū bē kì-tit siúⁿ Kài Chú-chhui .
Ū-chi̍t ji̍t , Bûn-kong khòaⁿ-tio̍h Ngó͘-bûn-ni̍h tah chi̍t tiuⁿ chóa , chóa-bīn ê jī chiū-sī :
Iú liông kiau-kiau , khéng sit ki só͘ . Ngó͘ siâ chiông chi , chiu liû thian-hā . Liông ki hoa̍t si̍t , it siâ kat kó͘ . Liông hóan û ian , an kî jióng-thó͘ . Sù siâ ji̍p hia̍t , kai iú chhù chhú . It siâ bû hia̍t , hō u tiong-iá .
Ì-sù sī kóng , “ Ū chi̍t bóe lêng lo̍h-lān ê sî , ū 5 bóe chôa tòe i sì-kè khì , chit bóe lêng iau-gō ê sî , chi̍t bóe chôa koah kha-āu-tó͘ bah hō͘ lêng chia̍h . Āu-lâi chit bóe lêng pêng-an koh tò-tńg lâi ê sî , kî-û 4 bóe chôa lóng iú-kong ū pò-siúⁿ , to̍k-to̍k hit bóe chôa tī gōa-kháu teh thî-khàu . ”
Bûn-kong chiah kì-tit i ê sit-chhò , chhe lâng khì chhōe Kài Chú-chhui . Chóng-sī i í-keng chhōa i ê lāu-bó khì bi̍h tī Biân-san  . Chiū bēng-lēng lâng piàn soaⁿ chhiau-chhōe , chhōe bô , in-ūi thiaⁿ lâng kóng i chin iú-hàu , chiū pàng-hóe sio soaⁿ , sī ǹg-bāng i nā khòaⁿ-tio̍h hóe ē chhōa lāu-bó chhut-lâi . Bô phah-sǹg , kàu hóe hoa ê sî , chiah hoat-kiàn-tio̍h nn̄g ê bó-kiáⁿ ê sin-si chò-hóe phō tī chi̍t châng chhiū-thâu . In-ūi chit ê tiong-sîn hō͘ hóe sio-sí , só͘-í hit ji̍t put-jím ēng hóe , tio̍h chìn-ch ê ng chú khí-lâi khǹg , kàu hit ji̍t chia̍h léng pn̄g chhìn chhài . Chiàu Hō͘-hàn-su  só͘ kóng , khí-thâu kìm hóe chi̍t goe̍h-ji̍t , āu-lâi kái 3 ji̍t , taⁿ chhun chi̍t ji̍t nā-tiāⁿ .
Koh ū chi̍t soat kóng Hân-si̍t sī ūi-tio̍h kìm hóe , khòaⁿ “ Chiu-lé Su-hōan-sī ”  Tiōng-chhun í bo̍k-to̍k siu hóⁿ kìm u kok tiong , sī kìm hoóⁿ nái Chiu chi kū-chè .
Kiat-lūn
Chiàu án-ni khòaⁿ , Hân-si̍t-cheh tōa-pòaⁿ sī ūi-tio̍h siàu-liām tiong-sîn Kài Chú-chhui só͘ siat . Khiok tùi Kài Chú-chhui chit khóan ê kiâⁿ-chò , sú-ka chi̍t lâng phêng chi̍t khóan , iā ū lâng phêng i put-tiong put-hàu . Nā khòaⁿ i sat-sin sū-kun  , tùi kó͘-tāi ê koan-liām lâi khòaⁿ , sī hó ; tùi tī phō lāu-bó siū sio kàu sí bô chhut-lâi , sim-lí-siōng lâi khòaⁿ iā thang tông-chêng . Put-kò lán chò snèg-tô͘ , tī chit ji̍t thang siàu-liām i ê hó--chhù lâi chun-kèng i chò chi̍t ê tiong-sîn , chóng-sī m̄-thang kèng-pài i chò sîn . Lūn Hân-si̍t chia̍h chhìn-chhài , hiān-kim í-keng bô teh siú , lán chū-jiân m̄-thang thàn .

Má-chó͘ (媽祖) sī sè-sio̍k ê chheng-ho͘ , iā miâ Thian-siōng sèng-bó (天上聖母) , nā-sī chheh-ni̍h ê miâ sī Thian-hô͘  , á-sī Thian-hui  . Saⁿ goe̍h 23 sī i ê seⁿ-ji̍t . Má-chó͘ gôan-lâi sī hái-sîn  , chóng-sī chin kî-koài , Tâi-ôan chôan-séng bô-lūn pêⁿ-iûⁿ lāi-soaⁿ to ū i ê biō . Sè-sio̍k tiong tē-it hō͘ lâng kèng-pài ê sîn-bêng chiū-sī chit sian . Te̍k-pia̍t Pak-káng Má-chó͘-biō Tiâu-thian-kiong  só͘ ho̍k-sāi ê Má-chó͘ tê-it chē lâng kèng-pài . Ta̍k nî 3 goe̍h 23 ê chêng-āu , chiū jîn-san jîn-hái , tùi chôan-séng ta̍k só͘-chāi lâi hêng-hiuⁿ .
Iû-lâi
Má-chó͘ gôan miâ chò Lîm Be̍k  , iā ū kiò-chò Lîm Tiⁿ  . Sī Sòng-tiâu ê lâng , chhut-sì tī Hok-kiàn séng Heng-hòa hú Pô-chhân kōan ( 福建省興化府蒲田縣) , lāu-pē miâ Lîm Gōan  , iā ū kiò-chò Lîm Khak  , á-sī Lîm Î-khak  . Má-chó͘ sī tē 6 cha-bó͘-kiáⁿ . Liû-thôan kóng chhut-sì chin kú lóng bô háu , só͘-í kiò-chò Be̍k  , á-sī kiò Be̍k-niû  . Tùi sè-hàn chiū chin chhong-bêng , khó-sioh 20 hòe chiū sí . I ê hiaⁿ teh sái chûn chò seng-lí . Liû-thôan kóng ū chi̍t ji̍t Be̍k-niû ba̍k-chiu sù-sù teh khùn , i ê lāu-bó kiò i chhéⁿ , chiah kóng , “ I bāng-kìⁿ i ê hiaⁿ tī hái-tiong hōan-hong kòng-phòa chûn , i khì teh kiù i . ” Sio̍k-kan chiū iâu-giân kóng i ē kiù hōan-hong ê chûn-chiah .
Bêng-tiâu  Sêng-chó͘  phài Sam-pó Thài-kàm Tēⁿ Hô  chē chûn khì lâm-iûⁿ , Ìn-tō͘ kàu Hui-chiu tang hái-hōaⁿ . Hái-tiong nā hōan-hong , chiū kóng-khí Be̍k-niû ê kò͘-sū lâi an-ùi chûn-lāi ê lâng . Kàu kui kok ê sî chiū chàu hông-tè tio̍h tehk-hong i , chiū chin-chiàⁿ tehk-hong i chò Thian-hō͘ (天后) , khí biō tī siâⁿ-lāi lâi ho̍k-sāi i . Che chiū-sī Thian-hō͘ ê iû-lâi . Hō͘-chìn  hong i chò Thian-hui  .
Kiat-lūn
Bô ū gī-lūn ê û-tē , lán chò sèng-tô͘ m̄-thang sìn , m̄-nā m̄-thang sìn , tio̍h táⁿ-phò chit khóan ê bê-sìn . Sè-kài 8 bān gōa tùn ê tōa-chûn Má-lī-a Lú-ông lûn  kap Bí-kok lûn  lóng bián ho̍k-sāi Má-chó͘ . In-ūi ē hoah hong kap éng ê , chí-ū sī lán ê Chú Iâ-so͘ nā-tiāⁿ .

Gō͘-ji̍t cheh , si̍t-chāi ê miâ kiò-chò Toan-ngó͘ cheh  , iā miâ Tiông-ngó͘ cheh  . Toan  ì-sù chiū-sī khí-thâu  . Ngó͘ (午 ) chiū-sī kap ngó͘ (五 ) jī sio-siāng . Só-í Toan-ngó͘  Ì-sù chiū-sī Chhe-gō͘  . 
Sè-sio̍k tī chit ji̍t ū í-hā chit kúi hāng hong-sio̍k .
( 1 ) Pa̍k chàng
Chàng  sī môa-tek-hio̍h lâi pau bí ( khah siông sī chu̍t-bí ) , te̍k-pia̍t pau sì kak hêng , ēng kiâm-chháu á-sī n̂g-môa si pa̍k , chiong án-ni lo̍h-khì sa̍h kàu se̍k , chin-chhiūⁿ pn̄g-ôan ê mi̍h .
Gôan-lâi sī ēng tek-kóng té pn̄g hiat-lo̍h khe , á-sī kang-hô , ì-sù sī beh chè-hiàn Khut-gôan  , ( siông-sè tī ē-bīn iû-lâi beh kóng-khí ) . Āu-lâi chiū kái ēng tek-hio̍h lâi pau , pa̍k ngó͘-sek ê se-sòaⁿ hiat lo̍h kang-hô , pa̍k ngó͘-sek ê se-sòaⁿ , in-ūi kóng án-ni chiah bē hō͘ Kau-liông  chia̍h--khì , chiah ē thang hō͘ Khut Gôan hióng-siū--tio̍h .
( 2 ) Pê liông-chûn
Chi̍t khóan ê sái-chûn kèng-ki : gôan-lâi sī kóng , tāi-ke thiaⁿ-tio̍h Khut Gôan tâu-kang , kóaⁿ-kín sái chûn beh khì kiù i . Chāi Kang-lâm  it-tài ê hong-sio̍k , sī chiong chàng á-sī ke , ah hiat-lo̍h kang-hô , chiah sái liông-chûn lâi-khì khioh , ì-sù kóng sī beh khioh , á-sī kiù Khut-gôan .
( 3 ) Phāiⁿ hiuⁿ-phang
Hiuⁿ-phang chiū-sī ēng phang-hiuⁿ chò kui-tè , chò 5 hāng thâng-thōa ê khóan-sit hō͘ gín-ná phāiⁿ tī heng-chêng , kiò-chò Ngó͘-to̍k  , ǹg-bāng thang bián-tit 5 hāng ê to̍k-hāi . Ngó͘-to̍k , chiū sī chôa , piah-hó͘ , siâm-sû , giâ-kang kap ti-tu téng , 5 hāng thâng-thōa .
( 4 ) Chhah hiāⁿ , chhêng kap chhiong-pô͘
Téng-bīn só͘ kóng , lâng tòa chàng khì kang-ni̍h chè-hiàn Khut Gôan , beh tńg-lâi ê sî , bán kang-piⁿ ê hiāⁿ-chháu kap chhiong-pô͘ tńg-lâi chhah tī mn̂g-piⁿ , ǹg-bāng ē phek-siâ . Khòaⁿ Keng-chhó͘ Sòe-sî-kì (荊楚歲時記) kóng , 
Toan-ngó͘ iōng ngāi chat-sêng hó͘-hêng , he̍k chián chhái sêng hó͘ ; liâm siōng ngāi-ia̍p , tài chāi thô͘-siōng kai lêng tû to̍k-khì .
Hiān-kim sè-sio̍k sī kóng chhiong-pô͘ ê hio̍h ná chhin-chhiūⁿ kiàm , kiò-chò Pô͘-kiàm  , ē chám iau-siâ . Só͘-í ū sî ēng n̂g-chóa siá chi̍t tùi án-ni kóng : Pô͘-kiàm chhiong-thian hông-tó͘ hiān , ngāi-kî khun tē sîn-kúi keng .
Iā ū in-ūi chiah-ê chháu-miâ kap hó-ōe kāng im-ūn . Chhin-chhiūⁿ kóng , “ Chhah hiāⁿ ē ióng-kiāⁿ , ” “ Chhah chhêng ē chheng-êng , ” á-sī kóng , “ Chhah chhêng khah kiāⁿ lêng . ” Iā chhiong-pô͘ chit jī , kap -- jī siāng im , ǹg-bāng ē chhiong-sēng  .
( 5 ) Ngó͘-sî chúi
Chit ji̍t ê tiong-tàu ê chúi kiò-chò ngó͘-sî chúi ( á-sī kiò-chò gō͘-sî chúi ) , nā lo̍h-khì sé-e̍k ē siau-chai kái-eh , nā chhiūⁿ khí-lâi lim ē tī pah-chèng . Khòaⁿ Só-chhùi-lio̍k  : Ngó͘ goa̍t ngó͘ ji̍t ngó͘ sî chhú chíⁿ-hoa-súi bo̍k-io̍k , it liân e̍k-khì put chhim , sio̍k chhái ngāi liú pô͘ jiû í io̍k .
Kî-thaⁿ iáu ū kúi-nā hāng hong-sio̍k , clóng-sī chí ū kóng khí í-siōng chit kúi hāng hiān-sî iáu tī Tâi-ôan teh liû-hêng ê hong-sio̍k chiū hó .
Iû-lâi
Chhâ-khó Gō͘-ji̍t-cheh chiū-sī teh chè Khut Gôan  ê ji̍t . Khut Gôan sī Chiàn-kok sî-tāi Chhó͘ kok Hoâi-ông  ê jîn-sîn , miâ Pêng  , Gôan  , sī i ê jū-miâ , iā miâ Lêng-kin  , chhut-sì tī Chiu Hián-ông  26 nî ( B . . 343 ) . Tī Chiu Lán-ông  30 nî ( B . . 285 ) sī Koaⁿ-kai chin kôan , chò Sam-lû Tāi-hu  chiáng-kôan ông-cho̍k Chiau  , Khut  , Kéng  saⁿ cho̍k . Khó-sioh siū-tio̍h Siōng-koan Tāi-hu Kin-siōng  in chi̍t pan ê húi-pòng , chiū sit liáu Hoâi-ông ê sìn-jīm . I chiū siá chi̍t phiⁿ “ Lî-so ”  , ǹg-bāng Hoâi-ông hóan-séng . Khó-sioh bô ta̍t bo̍k-tek , kàu Hoâi-ông ê kiáⁿ Siong ông  sòa kā i pián khì Tiông-sa  . It-phiàn tiong-sim ê Khut Gôan chiū siá 9 phiⁿ chin hó ê bûn-chiuⁿ , chiū-sī Sek-siōng  , Sia̍p-kang ( 涉江) , Ai-théng  , Thiu-su  , Hoâi-sa  , Su-bí-jîn  , Sek-óng-ji̍t  , Kiat-siōng  kap Pi-hôe-hong  , lâi tîn-su̍t i ê chì-khì .
Chóng-sī i ê chì-khì bô siū chhái-la̍p , chòe-āu chiū chò Gû-hu-sû  , 5 goe̍h chhe 5 thiàu-lo̍h Be̍k-lô kang  , chiū-sī hiān-sî ê Chîⁿ-tông kang  chū-chīn . Chhó͘ kok ê lâng thiaⁿ-tio̍h i tâu-chúi chū-chīn , kóaⁿ-kín sái chûn khì chhōe , chóng-sī chhōe bô , in-ūi khòaⁿ i tiong-cheng ko-kiat ê cheng-sîn , m̄-kam i tâu-chúi , chiah ēng án-ni kèng-pài i .
Kiat-lūn
Tùi le̍k-sú khòaⁿ khí-lâi , Khut Gôan sī chi̍t ê sū-si̍t ê jîn-bu̍t , te̍k-pia̍t sī Iûⁿ-chú-kang bûn-ha̍k ê thài-táu . Lūn i ê tiong-cheng kiat-pe̍k ê cheng-sîn sī thang khó-chhú , chóng-sī i ê sú-seng-koan  sī bô ta̍t-tit lán sèng-tô͘ siàu-liām . Tùi Jû-kàu ê tō-lí lâi khòaⁿ siōng-chhiáⁿ bô khó-chhú . Chhì-siūⁿ Khóng-chú iā bat tú-tio̍h pí i khah chhim ê kan-khó , ” Khùn u Tîn-peng”  , nā-sī jím-khó͘ nāi-lô , bô iàm-sè kheng-seng , Hân Jú ( Hân Bûn-kong ) ūi-tio̍h khó͘-khǹg ngiâ pu̍t-kut  siū pián khì Tiô-chiu , iā kam-gōan jím-siū , bô chū-sat .
Hô-hòng lán ê Chú kóng , “ Tio̍h giâ ka-kī ê si̍p-jī-kè lâi tòe góa . ” Só͘-í tùi chit khóan iàm-sè kheng-seng chū-sat ê lâng , m̄-nā m̄-thang kèng-pài i , iā bē thang hō͘ lán siàu-liām .
Kî-û í-siōng só͘ kóng chiah-ê hong-sio̍k lóng ū īⁿ-toan khiàn-sńg , chū-jiân m̄-thang thàn .

Má-chó͘ í-gōa , chāi Tâi-ôan tē-it chē lâng pài ê chiū-sī Sêng-hông-iâ  . It-poaⁿ hoat-im m̄-tio̍h , lóng kiò-chò “ Sêng-ông-iâ . ” 
Chiàu Ji̍t-chèng sì-tāi ê tiāu-cha , chôan-séng ū 24 keng Sêng-hông-biō . Ta̍k ê chè-ji̍t lóng bô sím-mi̍h sio-siāng . Tī chia pâi tī 5 goe̍h tiong , sī in-ūi Tâi-ôan séng lāi tē-it tōa ê kiò-chò Hú Sêng-hông  sī tī Tâi-lâm chhī , ( kó͘-chá kiò-chò Hú-siâⁿ ) , i ê chè-ji̍t sī 5 goe̍h 11 ji̍t . Iā chôan-séng tē-it chē lâng teh sio-hiuⁿ kèng-pài ê chiū-sī Tâi-pak chhī Tōa-tiū-tiâⁿ ê Sêng-hông-biō , i ê chè-ji̍t iā sī 5 goe̍h tiong ê 13 hō .
Hiān-sî sè-sio̍k kèng-pài Sêng-hông khòaⁿ i chò chi̍t ê tī im-kan kap iông-kan teh sióng-siān hoa̍t-ok ( 賞善罰惡 ) ê sîn-bêng . Sêng-hông biō pâi-thia̍p chhin-chhiūⁿ kó͘-chá ê gê-mn̂g , ho̍k-sāi i chò chhin-chhiūⁿ chi̍t ê tē-hng ê hêng-chèng su-hoat-koaⁿ  . Tī Tāi-lio̍k ni̍h múi nî Chheng-bêng kap 7 goe̍h 15 , chi̍t nî nn̄g pái tio̍h chhut-lâi kéng-lāi chhut-sûn , óan-jiân séng-tiúⁿ , kōan-tiúⁿ ê sûn-sī . Tâi-ôan sī ta̍k nî ê chè-ji̍t tio̍h chhut-sûn . Hit ê sēng-tāi bô khah su Má-chó͘ ê chè-tián . Bô-lūn koaⁿ-bîn , nā tāi-chì pān bē bêng , chiū khì Sêng-hông-iâ ê bīn chêng poa̍h-poe , chiù-chōa , ū sî tio̍h khì biō-lāi keh-mê , kiò-chò “ Khùn Sêng-hông , ” ǹg-bāng i thok-bāng chí-sī . Tē-hng nā ū khòng-hān un-e̍k , chiū chhiáⁿ chhut-lâi chhut-sûn , ǹg-bāng i siau-chai kái-eh .
Iû-lâi
Lé-kì  ū kì kóng , “ Thian-chú tāi Pat-chā , súi-iông ku chhit . ” Í-sù sī kóng , Hông-tè tī nî-bóe ê sî tio̍h hiàn-chè hō͘ 8 ê sîn-bêng ê tōa chè-sū , iā Chúi-iông  chiū-sī tē 7 ūi ê sîn-bêng . Chúi-iông ì-sù , chiū-sī Sêng-hông  .
Sêng-hông chiàu jī só͘ siá ê ì-sù Sêng  chiū-sī Siâⁿ-chhiûⁿ , Hông  chiū-sī siâⁿ-gōa ê “ hô-kau . ” 
Tùi án-ni khòaⁿ , Sêng-hông gôan-lâi m̄-sī le̍k-sú-siōng ê sím-mi̍h jîn-bu̍t . ( Khiok ū chi̍t soat , kóng sī Hàn Ko-chó͘ ê tiong-sîn Kòan Eng ( 灌嬰) , chóng-sī bô khak-si̍t ê kin-kù ) . Put-kò sī chiong kó͘-chá hông-tè só͘ teh chè ê 8 ê sîn Pat-chā  , chiū-sī Sian-sek ( 先嗇) , Su- sek (司嗇 ) , Lông ( 農 ) , Iû-piáu-choat  , Biâu-hó͘  , Hong  , Súi-iông  , Khun-thiông  téng Chit tiong-kan ê tē 7 ê sîn , chiū-sī Súi-iông , ì-sù sī kau-khut , khòaⁿ kau-khut chò sîn-bêng teh kèng-pài .
Tùi le̍k-sú lâi khòaⁿ , Pak Chê  ê sî ( A . . 561 ) chiū ū teh ho̍k-sāi ê khóa n . Kàu Hō͘ Tông  Bín-tè  ê sî ( A . . 1030 ) chiah tehk-hong chò Ông chiok  , sè-sio̍k chiū chheng chò Sêng-hông iâ . Chóng-sī hit-tia̍p iáu-bōe ū khí biō , chō siōng . Kàu Bêng-tiâu  ê sî , chiong Sêng-hông ka hong sòa hun téng-kip .
 Kóan-lí chôan-kok ê kiò-chò Thian-hā to͘-sêng-hông .
 Kóan-lí chi̍t séng ê kiò-chò to͘-sêng-hông .
 Kóan-lí chi̍t hú ê kiò-chò hú-sêng-hông .
 Kóan-lí chi̍t chiu ê kiò-chò chiu-sêng-hông .
 Kóan-lí chi̍t kōan ê kiò-chò .
Koh hong
Hú Sêng-hông chò Kong-chiok  , hō chò Ui-lêng-kong  .
Chiu Sêng-hông chò Hô͘-chiok  , hō chò Sui-chēng-hô͘  .
Kōan Sêng-hông chò Pek-chiok  , hō chò Hián-iū-pek  .
Bêng Thài-chó͘  20 nî hā-chiàu kok hú , chiu , kōan tio̍h kái-tiok Sêng-hông-biō chhin-chhiūⁿ gê-mn̂g , lāi-bīn pâi-thia̍p chhin-chhiūⁿ gê-mn̂g ê kong-tn̂g , tú-tú chhin-chhiūⁿ kin-á-ji̍t ê Sêng-hông biō ê khóan-sit .
Iū-koh thôan-soat , lâng nā chò hó sí-khì , thang èng Sèng-hông ê khó-chhì , ha̍p-keh ê nā ū khoeh , Gio̍k-hông chiū phài i khì chò bó͘ chiu , kōan ê Sêng-hông .
Kiat-lūn
Tùi í-siōng ê kò͘-tián lâi khòaⁿ , Sêng-hông sûn-chūi sī sio̍k tī bû-tiong chhú-iú liap-chō ê hong-tông , chū-jiân bô gī-lūn ê û-tē . Siá chiah-ê m̄-sī chí-ū beh hō͘ lán chai m̄-thang thàn nā-tiāⁿ ; iàu-kín sī beh hō͘ lán bat lâi hó-táⁿ khó͘-khǹg lán ê chhù-piⁿ khì-siâ kui-chèng , lâi ho̍k-sāi pó-hō͘ lâng ê Siōng-tè , kap chhōa in lâi sìn Iâ-so͘ , tit-tio̍h sià-bián chōe , chiū bián kiaⁿ āu-ji̍t siū sím-phòaⁿ , m̄-nā bián siū tē-ge̍k ê hêng-hoa̍t , koh thang tit-tio̍h Kiù-chú ê chín-kiù , tit-tio̍h Thian-tông éng-óan ê hok-khì .

Chhit goe̍h 7 ji̍t , thong-sio̍k kiò Chhit-niû-má seⁿ , Chhit-niû-má sī gín-ná ê pó-hō͘ sîn , bô kiáⁿ ê lâng tùi i kiû kiáⁿ , kiáⁿ-jî nā phòa-pēⁿ , kiò Chhit-niû-má i-tī ; só͘-í 16 hòe í-hā ê gín-ná lóng kiû Chhit-niû-má pó-pì gâu tōa-hàn , hó io-chhī . Beh kiû ê sî tio̍h hē gōan , pó-pì gín-ná bô sū kàu 16 hòe sêng-tióng , chiū beh thâi-ti tó-iûⁿ tap-siā , á-sī chò hì , hiàn-kim , chò siā-hōe chû-siān ê lō͘-ēng . Gín-ná nā sêng-tióng kàu 16 hòe , hit nî ê 7 goe̍h 7 ji̍t tio̍h si̍t-hêng i só͘ hē ê gōan thâi-ti tap-siā Chhit-niû-má ê pó-pì . Chit ê í-āu , gín-ná chiū chiām thoat-lī Chhit-niû-má ê pó-hō͘ .
Lēng-gōa ê thôan-soat , 7 goe̍h 7 ji̍t iā kiò 7 se̍k  , liû-thôan kóng sī Khan gû  kap Chit-lú  nn̄g lia̍p chheⁿ tō͘-kòe thian-hô siong-hōe ê ji̍t , Gû-lông chin pîn-tōaⁿ , ta̍k ji̍t chia̍h pn̄g ê óaⁿ lóng bô só , chek hē teh , kàu hit mê sui-bóng ōe thang kap Chit-lú siong hōe , iáu-kú Chit-lú ūi-tio̍h sé hiah-ni̍h chē ê óaⁿ ( chi̍t nî būn ) , kàu sé hó ê sî thiⁿ í-keng kng , m̄-nā nn̄g lâng bô sî-kan thang thôan-ôan , kóng-ōe , bô chêng ê ú-tiū ūn-chóan bô thêng , chiong chit nn̄g lâng chiām-chiām kā in hun-lī , í-āu chi̍t nî kú chiah thang koh saⁿ-kìⁿ . Koh ū chi̍t soat kóng :
Chit-lú tōa thian-hô ê tang-pêng , sī Thian-tè ê cha-bó͘-sun , seⁿ-chò súi koh hiân-hōe , chin gâu chit kím-pò͘ kap siù-hoe . Thian-hô ê pak-pêng ū chheng-liân kiò Khan Gû-lông , chin kut-la̍t choh-chhân . Thian-tè khòaⁿ-tio̍h Gû-long khîn-bián , só͘-í chiong Chit-lú phòe hō͘ i . Bô phah-sǹg sêng-hun í-āu , nn̄g lâng piàn pîn-tōaⁿ , lâm put-keng , lú put-chit . Thian-tè tōa siū-khì , kā in hun-ki , chi̍t ê hō͘ in tòa thian-hô ê lâm-pêng , chi̍t ê tī pak-pêng , chí-ū iông-ún in chi̍t nî chi̍t pái , chiū-sī 7 goe̍h chhe 7 mê hō͘ in tō͘-kòe thian-hô siong-hōe .
Chhit-se̍k ê bê-sìn iáu ū khit-khá-hōe ( 乞巧會) , Chhit-niû-má seⁿ hit mê , tī goe̍h-ē pâi hiuⁿ-toh , chheⁿ-hoe , kóe-chí , pe̍h-hún , ian-chi kî-tó liáu-āu , the̍h âng kap pe̍h ê hún kok chi̍t-pòaⁿ iā tī khong-tiong chiū ōe piàn chò bí-jîn , siat-sú tī goe̍h-ē chhng-chiam nā ē kòe , chiū pìn chò chiam-chí chin gâu ê lú-chú .
Kiat-lūn .
Í-siōng chit khóan bîn-kan ê thôan-soat sio̍k tī phàⁿ-kó͘ , lán sèng-tô͘ tek-khak m̄-thang sìn , m̄-thang thàn .

Sio̍k chheng hàu hó hiaⁿ-tī-á , Ji̍t-pún lâng kiò “ si gō-kúi-hōe ” (施餓鬼) , á-sī “ phûn-chè ”  , si̍t-chāi ê miâ sī “ Û-lân-phûn-hōe ”  chiah tio̍h. Û-lân-phûn-hōe khak-si̍t tī sím-mi̍h sî-tāi siat-khí , bô sím-mi̍h chai-iáⁿ . Û-lân nn̄g jī sī hôan-gú  , Ìn-tō͘ ōe , ì-sù sī kiù tó-hiân  , phûn sī khì-kū , chiàu Sek-keng só͘ kì : 
Bo̍k-liân i bó chāi ngō͘-kúi tiong , Hu̍t lēng chok Û-lân phûn-hōe , û chhit goa̍t si̍p-ngó͘ ji̍t , í pek-bī ngó͘-kó tio̍k phûn tiong kiong-ióng si̍p-hong tāi-tek , jī hō͘ bó tek si̍t iá .
Koh-chài tī ( Ông Iù-ha̍k Kong-bo̍k chi̍p-lám ) hit pún ê lāi-bīn ū kì “ Tông Tāi-chong Tāi-le̍k sam liân chhiu chhit-goa̍t lōe chhut Û-lân-phûn sù Chiong-kèng-sī . ” Tùi í-siōng só͘ kì hō͘ lán chai , Û-lân phûn-hōe sī tī Tông-tāi siat khí , iā chhòng-siat-chiá sī Bo̍k-liân .
Bo̍k-liân sī sím-mi̍h lâng ?
ChiàuTêng- cheng So͘-sîn-kì kap Bêng It-thóng-chì chiah-ê chheh ū kì kóng sī Tē-chông ông  .
Bo̍k-liân siông su sū Jû-lâi , sí chhòng Û-lân-phûn hōe í kiù kî bó û ngō͘-kúi chi khó͘ , Tông Siok-chong chì-tek , tō͘-hái ku Chheng-iông Kiú-hôa san , i giâm kan pe̍k thó͘ cha̍p hòan sū chi , jîn í ûi īⁿ , liân kiú-si̍p-kiú , hut tiàu kî tô͘ kò-pia̍t tia̍t chō hâm tiong , sûi bu̍t, ûi Tē-chông ông .
Bo̍k-liân kap Jû-lâi ê koan-hē .
Chiàu téng-bīn só͘ kì Bo̍k-liân sī chò Jû-lâi ê tô-tē . I chhòng Û-lân phûn-hōe , iā sī Hu̍t ê bāng-lēng , Jû-lâi sī Chiu-tiâu Chong-ông sî-tāi ê lâng , Bo̍k-liân sī Tông-tāi ê lâng , Chiu kap Tông siong-chha 1 , 400 nî , cháiⁿ-iūⁿ Bo̍k-liân ē tī Jû-lâi sí-āu koh chhut-hiān tī Tông-tāi chhòng Û-lân phûn-hōe . Nā kóng Bo̍k-liân kap Jû-lâi sī siāng sî-tāi ê lâng , án-ni i sī oa̍h 1 , 400 nî kú tī sè-kan . M̄-kú chiàuTiông cheng So͘-sîn-kì só͘ kóng Bo̍k-liân tī Tông Sok-chong Chì-tek kantō͘- hái ku Chheng-iông Kiú-hoa-san 99 hòe ê sî , tiàu i ê tô͘-tē kap in lī-pia̍t , í-āu chò Tē-chông ông . Án-ni koan-hē Bo̍k-liân ê thôan-soat kî-kî koài-koài kàu-ke̍k .
Chhòng Û-lân phûn-hōe ê lí-iû
Sī kóng Bo̍k-liân khòaⁿ-tio̍h i ê lāu-bó tī tē-ge̍k chò gō-kúi , Hu̍t chiah bēng-lēng i tī 7 goe̍h 15 ji̍t chú pah hāng phang-bī kap ngó͘-kó té móa khì-kū lâi hō͘ i ê lāu-bó , i ê lāu-bó tit-tio̍h chia̍h , m̄-bián koh chò gō kúi . Chit khóan ê tāi-chì pún sī kò-jîn ê chè-sū , khó-sioh tng-sî ê hông-tè  iā siū-tio̍h kan-sîn Ông Chìn ê kó͘-bú bê-he̍k , tì-kàu chhut Û-lân-phûn sù chiong-kèng-sī , hō͘-tāi ê peh-sèⁿ hù-hô thàn chit khóan chè kúi ê pháiⁿ hong-sio̍k kàu kin-á-ji̍t .
Piā-pok
1 ) Chhéng-mn̄g sè-kan o̍h Bo̍k-liân chò Û-lân-phûn ê lâng , in ū ta̍k ê khòaⁿ-tio̍h ka-kī ê lāu-bó á-sī lāu-pē tī tē-ge̍k chò gō-kúi á-bô ? Nā bô , in án-ni chò sī tōa tōa bián-sī tio̍h ka-kī ê pē-bó , in-ūi sè-kan lâng ê lāu-bó bô tek-khak ta̍k ê chhin-chhiūⁿ Bo̍k-liân ê lāu-bó , sí liáu lóng tī tē-ge̍k chò gō-kúi .
2 ) Bo̍k-liân ê lāu-bó chò ū-iáⁿ tī tē-ge̍k chò gō-kúi , Bo̍k-liân ūi-tio̍h i chò Û-lân phûn-chè chia̍h pá liáu , eng-kai tio̍h chū án-ni chhiau-seng chiūⁿ thian-tông , mi̍h-sái tio̍h tī t a̍k- nî 7 goe̍h 15 kè-sio̍k chò chè , hián-bêng i ê lāu-bó éng-óan tī tē-ge̍k chò iau-kúi .
3 ) Û-lân phûn-keng khiok ū kái-sek kóng , Bo̍k-liân chit khóan ê só͘ chò sī hó , só͘-í sè-kan kiâⁿ hàu-hēng ê lâng eng-kai tio̍h o̍h i ê khóan chò Û-lân phûn-hōe lâi kiong-ióng i ê pē-bó . M̄-sī in-ūi i ê lāu-bó ū tī tē-ge̍k chò gō-kúi á-bô ? Nā án-ni koh-khah tio̍h sè jī , in-ūi lâng tī sè-kan ê sî tio̍h chia̍h sè-kan ê mi̍h , sí liáu-āu sī bô chia̍h , ká-sú nā kóng sí-kúi iā ē chia̍h , chi̍t nî phó͘-tō͘ chi̍t pái sī bô kàu-gia̍h .
4 ) Ū lâng kóng kúi sī bô lâi chia̍h , kan-ta phīⁿ bī chiū ōe pá , nā án-ni kóng , lán m̄-bián chò Û-lân phûn-chè ( te̍k-pia̍t ) , in-ūi ta̍k-ji̍t lán tio̍h chú 3 tǹg , gō-kúi thèng hó chū-iû lâi phīⁿ bī , chiū ē pá .
5 ) Û-lân phûn-keng koh kóng : Sī Hu̍t tē-chú , siu hàu-sūn chiá , èng liām-liām tiong ek hū-bó , nái chì chhit-sè hū-bó liân-liân chhit-goa̍t si̍p-ngó͘ ji̍t , siông í hàu chû , ek só͘ seng hū-bó , chok Û-lân-phûn , si Hu̍t ki̍p cheng , í pò hū-bó tiông-iōng chi in .
43
Án-ni kóng ū khah chìn-pō͘ , chiū-sī chhit goe̍h-pòaⁿ chò Û-lân phûn-hōe sī beh siàu-liām pē-bó iúⁿ-chhī ê in . Nā án-ni lán kin-á-ji̍t ê Bó-chhin-cheh khó-í tāi-thè 7 goe̍h-pòaⁿ Û-lân phûn-hōe .
Kiat-lūn
Kòe-khì tī Tâi-ôan 7 goe̍h ê phó͘-tō͘ sī chi̍t ê tōa-tōa lōng-hùi ê cheh-kî . Chhit goe̍h 1 ji̍t khui kúi-mn̂g , kàu goe̍h-bóe koaiⁿ kúi-mn̂g chit tiong-kan , kok tē lông-chhoan , siâⁿ-chhī ê khai-hùi chin kiaⁿ lâng . Kīn-nî lâi chèng-hú chhut-la̍t kái-siān hong-sio̍k , thóng-it pài-pài , ū chiām-chiām siu-hāu , hān-chè chò hì thâi ti . Lán Ki-tok-tô͘ m̄-nā m̄-thang chham-chhap tī chit khóan chè kúi ê pháiⁿ hong-sio̍k hóan-tńg tio̍h kap chèng-hú hia̍p-le̍k kái-siān .

Peh goe̍h 15 Tiong-chhiu cheh sī Thài-im niû-niû  ê seⁿ-ji̍t , phó͘-thong ê ka-têng lóng pâi hiuⁿ-toh , goe̍h-piáⁿ , tê-kó , sio-kim chè goe̍h-niû . Gín-ná nā kāu pēⁿ-thiàⁿ , khì tùi goe̍h-niû kî gōan kóng chin ū èng-hāu .
Goe̍h-piáⁿ
Goe̍h-piáⁿ kiò tiong-chhiu piáⁿ , chiàu kòan-lē tī cheh-kî í chêng chiū sio-sàng hō͘ chhin-chiâⁿ , pêng-iú . á-sī chú-kóan , thâu-ke , iā ū lâng pâi goe̍h-piáⁿ pài thó͘-tī-kong á-sī kî-thaⁿ ê sîn-bêng . Tī chit ji̍t , kà chu-pâng ê sian-siⁿ tio̍h chiong tiong-chhiu piáⁿ pun hō͘ só͘ kà ê ha̍k-seng ; iā ha̍k-seng tio̍h pau âng-pau hôe lé sàng sian-siⁿ .
Tiong-chhiu mê sióng goa̍t 
Peh goe̍h 15 mē , kok ka-têng tio̍h tiám teng kat chhái , ngiâ hoe-teng , pàng-phàu , chi̍t ke thôan-ôan , lim chiú , chia̍h tiong-chhiu piáⁿ , hoaⁿ-hí sióng-goa̍t , tha̍k-chheh lâng ū chò-si-hōe , ioh teng-chhai .
Thôan-soat kóng 8 goe̍h 15 mê jú òaⁿ khùn jú tn̂g-miā , cha-bó͘ gín-ná jú òaⁿ khùn , lāu bó ē tn̂g-miā , só͘-í chāi-sek-lú lóng m̄-káⁿ chá khùn , iā ū lâng lī-iōng chit mê poa̍h-kiáu kàu thiⁿ-kng , bī-hun ê lâm-lú tī chit àm tùi goe̍h-niû kiû liông-iân  , bē hoâi-in ê hū-lú kiû seⁿ kiáⁿ , iā ū kiû hó ūn ê thèng-hiuⁿ  , che lóng-sī bê sìn , pháiⁿ hong-sio̍k .
Pha Siù-kiû
Kó͘-chá hù-ka ê chhian-kim chhōe bô tú-hó ê phit-phòe , hun-kî kòe bān , chiū tī 8 goe̍h 15 mê , hō͘ i ê sió-chiá chiūⁿ kôan lâu pha siù-kiû , hit mê bī-hun ê lâm-chú chū-chi̍p tī lâu-kha . Sió-chiá thang chiàu i ê ì-sù , chiong siù-kiû pha hō͘ ì-tiong  ê lâng , hō͘ lâng pha tio̍h ê chheng-liân bē thang the-sî , tio̍h chò i ê tiōng-hu .
Sòng-tiâu ê sî-tāi ū chi̍t ê hù-ka ê ko͘-niû pha siù-kiû , khì pha-tio̍h chi̍t ê khit-chia̍h miâ Lū Bông-chèng , pē-bó chin hóan-tùi kè hō͘ khit-chia̍h chheng-liân , chóng-sī chi̍t ūi sió-chiá kam-gōan kap Lū Bông-chèng kiat-hun , chò khit-chia̍h . Āu-lâi Lū Bông-chèng li̍p-chì tha̍k-chheh , khó-tio̍h Chiōng-gôan  , só͘-í ū lâu chi̍t siú si kàu kin-á-ji̍t .
Peh goe̍h cha̍p-gō͘ sī Tiong-chhiu , Chhian-kim sió-chiá pha siù-kiû , Siù-kiû pha-lo̍h Lū Bông-chèng , Tia-má kóaⁿ-chhut m̄ siu-liû .

Káu goe̍h chhe 9 kiò chò Tiông-iông , in-ūi 9 ê sò͘ sī iông-sò͘  , iū-koh goe̍h kap ji̍t lóng sio-siāng káu-jī , nn̄g-jī tiông-thia̍p , só͘-í kiò-chò Tiông-iông  . Sè-sio̍k khòaⁿ chit ji̍t chò chi̍t ê cheh , chhiáⁿ kheh iàn-hōe . Te̍k-pia̍t tī chit ji̍t ài chhut-mn̂g peh chiūⁿ soaⁿ khì soaⁿ-téng lim-chiú khoài-lo̍k . Só͘-í chit ji̍t iáu chi̍t ê miâ kiò-chò Teng-ko cheh  .
Iû-lâi : 
Ū chi̍t soat , sī kóng , chit ji̍t sī Tiông-iông Tè-kun  ê seⁿ-ji̍t .
Koh chit soat , koan-hē Teng-ko  ê kò͘-sū , Khòaⁿ Sio̍k Chê-hâi-kì  ū kóng :
Pì Tiông-pông lēng Hôan Kéng kiú-goa̍t kiú-ji̍t , lông chu-jû teng-ko í pī hō .
Ì-sù sī kóng , Pì Tiông-pông bēng-lēng i ê tô͘-tē Hôan Kéng Kóng : “ Káu goe̍h chhe 9 tio̍h lī-khui i ê chhù , ēng tē á tē chu-jû ( chi̍t khóan io̍h-chháu ê miâ ) khì soaⁿ-ni̍h lâi siám-pī chai-hō . ” Liû-thôan kóng i hit ji̍t kó-jiân chiàu án-ni kiâⁿ . Hit ê-hng chi̍t-ē tńg-lâi , khòaⁿ tio̍h kui lāi-bīn ê ti-káu cheng-seⁿ lóng sí liáu-liáu .
Kiat-lūn : 
Téng-bīn só͘ kóng hit pún Sio̍k Chê-hâi-kì  , sī teh siá Chong-chú  ê phì-jū ê chheh , sǹg sī chi̍t khóan hông-tông ê kò͘-sū . Só͘-í lán sèng-tô͘ m̄-thang án-ni chò .
Teng-san óan-chiok tùi kiān-khong siōng sī hó . Chóng-sī bô tek-khak tī chit ji̍t .

Tang-chì cheh , chiū-sī tang-chì ê ji̍t , sī ji̍t-sî chòe té ê ji̍t , tùi chit ji̍t khí , ji̍t-sî chiām-chiām khah tn̂g , mê chiām-chiām khah té , ū lâng kóng Tang-cheh mê khùn bē thiⁿ-kng , chiū-sī mê tn̂g ê iân-kò͘ . Chóng-sī tùi chit ji̍t khí It iông lâi ho̍k (一陽來復) , kàu sin-le̍k 12 goe̍h 22 ji̍t thài-iông tú-hó kiâⁿ kàu chhiah-tō í-lâm 23 tō͘ pòaⁿ ê só͘-chāi , só͘-í chit ê hūi-tō͘  sòaⁿ iā kiò-chò tang-chì sòaⁿ , lâi kàu-chia ji̍t-thâu koh-chai chóan-ǹg pak . Tang-chì cheh phó͘-thong lóng kóng Tang-cheh . Kó͘-chá sî ê koaⁿ-gê lóng ū pān-toh khui iàn-hōe , hiān-chāi pún-séng lâng tī chit ji̍t ū so Tang-cheh-îⁿ lâi chia̍h , iā chiah-ê îⁿ-á té 3 óaⁿ pâi tī chó͘-sian ê ūi-pâi , ū-sî iā hiàn sam-seng , á-sī ngó͘-seng , tiám hiuⁿ-chek , pàng phàu , sio kim-chóa , pài chó͘-kong , sîn-bêng . Koh-chài chhân-chng ê só͘-chāi , lông-ka khah-siông chiong îⁿ-á chi̍t , nn̄g lia̍p kô͘ tī kó͘-chéⁿ , mn̂g , thang , toh-téng , kūi-téng , ke-tiâu , ti-tiâu , gû-tiâu , kám-siā sîn-bêng ê pó-pì , kiû lio̍k-thiok seⁿ-thòaⁿ heng-ōng .
Ēng Tang-cheh chò bé bē khè-iok ê ji̍t .
Tâi-ôan ê kū-kòan , thó͘-tē ê pa̍k-keng , bé-bē , tí-tong , khah-siông tī 8 goe̍h 15 tiong-chhiu hit-sî seng kóng hó-sè , kàu Tang-chì chit ji̍t chiah si̍t-hêng khè-iok , ū chit hō si̍p-kòan . M̄-nā án-ni , beh tiāⁿ-tio̍h khè-iok ê kî-hān , khah-siông sī ēng Tang-cheh chò phiau-chún ; phì-jū kàu Tang-cheh chêng 3 ji̍t , á-sī Tang-cheh āu 5 ji̍t , hiān-sî chiah-ê kū-kòan í-keng chiām-chiām bô--khì . Chóng-sī chia̍h Tang-cheh îⁿ liáu , chiū sǹg chò ke chi̍t hòe , chit ê koan-liām iáu ū .
Kiat-lūn : 
Lūn cheh-khùi ê sū , tī tē 18 bīn . Chheng-bêng ê só͘-chāi í-keng ū kóng-khí , siông-sè chhiáⁿ khòaⁿ hit tōaⁿ chiū ē chai . Nā-sī tī hit ji̍t pài sîn chè-hiàn ê sū , lán sèng-tô͘ chū-jiân m̄-thang o̍h .

Cha̍p-jī goe̍h 16 hō , kiò-chò bóe-gê , in-ūi 2 goe̍h chhe 2 , kiò-chò thâu-gê . Tâi-ôan ê seng-lí lâng khah-siông ēng múi goe̍h chhe 2 kap 16 chò gê . Chò gê ê ì-sù sī pài Thó͘-tī-kong , kiû pó-pì , tōa thàn-chîⁿ , chi̍t nî ê tiong-kan , thâu-gê kap bóe gê chò khah tōa , múi-goe̍h ê chhe 2 , 16 chò khah sió , bóe gê sǹg sī hit nî ê lō͘-bóe pái chò gê , só͘-í chòe sēng-tāi , tī chit ji̍t seng-lí lâng kap choh-sit lâng lóng thâi-ke , thâi-ah , pī-pān seng-lé khì pài Thó͘-tī-kong , iā chú chheⁿ-chhau chhiáⁿ tiàm-ôan , á-sī chhù lāi-bīn teh ēng ê kang-lâng . Chiàu kū-kòan , tī bóe-gê chit ji̍t , thâu-ke tio̍h kóng-bêng i só͘ ēng ê tiàm-ôan mê-nî beh kè-sio̍k koh ēng , á-sī beh kā i sî thâu-lō͘ , m̄ koh ēng i . Chhù lāi-bīn só͘ ēng ê kang-lâng , beh kā i seng-kip , á-sī kàng-kip , tio̍h koat-tēng , sòa thong-ti in chai-iáⁿ .

Chiàu liû-thôan , tī chit ji̍t tē-chiūⁿ kok biō-ú kap ke-ke ê sîn-bêng lóng-chóng seng-thian , beh chiong hā-kài ê lâng chi̍t nî kú ê só͘ chò , hó , pháiⁿ khì chàu hō͘ thiⁿ-téng ê Gio̍k-hông siōng-tè  chai-iáⁿ . Só͘-í ūi-tio̍h beh sàng chiah-ê sîn-bêng , thàu-chá ke-ke hō͘-hō͘ tio̍h pâi seng-lé , sio kim-chóa , pàng phàu lâi hoan-sàng , ū lâng chiong n̂g  sek ê chóa kô͘ bé á-sī kiō  , kiò-chò sîn bé , sio lâi hō͘ hiah-ê sîn-bêng thang khiâ , á-sī chē kàu thiⁿ-téng khì . Chit ji̍t iā kiò-chò Sàng sîn , ū lâng chhoe tiⁿ-kóe khì sàng chhin-chiâⁿ , pêng-iú , chhù-piⁿ , tú-tio̍h song-sū ê ke-têng bô chhoe kóe , i ê chhin-chiâⁿ , á-sī pêng-iú tio̍h chò lâi sàng .
Chhéng ian-tâng , sàu chhù-lāi
Cha̍p-jī goe̍h 24 ji̍t , iā sī chheng-sàu chhù-lāi , sé khì-kū , í-toh , chhéng ian-tâng ê ji̍t . Chiàu pún-séng lâng ê bê-sìn , chhù lāi-bīn , gōa-bīn , ke-si cha̍p-bu̍t lóng ū sîn-bêng , pêng-siông ji̍t beh chheng-sàu , bô tiuⁿ-tî tín-tāng īⁿ-tōng chiah-ê mi̍h-kiāⁿ , ē hō͘ sîn-bêng siū-khì , tāng-tio̍h , soah-tio̍h , sòa khí phòa-pēⁿ , in-ūi án-ni , bô siáⁿ káⁿ piàⁿ-sàu . Chóng-sī chit ji̍t tē-chiūⁿ só͘ ū it-chhè ê sîn-bêng lóng seng-thian put-chāi , chit ê ki-hōe lâi chheng-sàu , sòa tāng mi̍h-kiāⁿ lóng bē hōan-tio̍h . Kòe-khì Ji̍t kù sî-tāi , pún-séng lâng bô siáⁿ ài piàⁿ-sàu chhù-lāi , siông-siông hōan-tio̍h chheng-kiat-hoat . Che m̄-sī kóng pún-séng lâng bô ōe-seng su-siúⁿ , ū chi̍t pō͘-hūn ê gôan-in , chiū-sī tùi í-siōng só͘ kóng ê bê-sìn lâi .

Cha̍p-jī goe̍h 24 sàng sîn khì thiⁿ-téng , tio̍h kàu mê-nî chiaⁿ-goe̍h chhe 4 ngiâ sîn hit ji̍t , sîn-bêng chiah ū koh lâi , chiàu lí , chit tiong-kan tē-chiūⁿ eng-kai tio̍h bô sîn-bêng tī-teh . Chóng-sī liû-thôan kóng sàng sîn ê keh ji̍t 25 ji̍t , thiⁿ-téng ê sîn-bêng hā-kàng lo̍h-lâi , tāi-lí tē-chiūⁿ ê sîn-bêng khòaⁿ-kò͘ sè-kan lâng , só͘-í chiah kiò-chò Thian-sîn hā-kàng ji̍t . Tī chit ji̍t bē sái-tit thó kū khiàm ê chè , á-sī chioh kim , ū lâng bē kì-tit , chit ji̍t khì kā lâng pek thó hō͘ lâng phah , iā bô thang ke kóng-ōe .

Pún-séng lâng kòe-khì ū io sim-pū-á  ê si̍p-kòan , só͘ io ê sim-pū-á nā kàu kiat-hun ê sek-tòng nî-lêng , chiū tī hit nî ê nî-bóe , siat-hoat hō͘ in hun-in , che kiò-chò “ kap pâng , ” á-sī chò tōa-lâng , sak chò tui , kî-ji̍t khah siông sī kòe nî mê-hng 29 mê , á-sī 30 mê . Kó͘-chá sī kiông-chè , put-kóan pún-lâng ê ì-chì cháiⁿ-iūⁿ , sī-tōa-lâng teh chú-ì . Ē kéng tī nî-bóe ê in-toaⁿ , iā sī in-ūi hit sî sàng sîn liáu , m̄-bián koh khòaⁿ ji̍t , bē hōan-tio̍h sîn-soah , ta̍k hāng thang khah chiông-kán , chiat-séng chē-chē hùi-iōng , kīn-lâi tī 12 goe̍h ná chē lâng kè-chhōa , hit ê in-toaⁿ : chi̍t bīn sī siūⁿ kóng tng-tán sîn-bêng seng-thian khì , bē siū-tio̍h ok-soah . Nā tī chit goe̍h ê tiong-kan hun-in , tāi-ke teh bâng kòe-nî keng-chè ē thang tōa-tōa chiat-séng .
Kiat-lūn
Í-siōng 17 , 18 kap 19 hāng só͘ ū ê kòan-sio̍k , lóng sī chhut tùi bê-sìn . Lán sèng-tô͘ m̄-nā m̄-thang thàn , koh tio̍h chīn-la̍t kái-kek , î-hong e̍k-sio̍k , chhōa lâng sìn Chú Iâ-so͘ tit-tio̍h kiù .

Gôan khí-thâu lâm-lú bô hun-piat , Thài-hō  chiū-sī Ho̍k-hi  , khí-thâu chè-tēng kè-chhōa , ēng siang-niá ê lo̍k-phôe chò lé-mi̍h , sī in-ūi kó͘-chá bô pò͘-phit , sī chhēng chiáu , siù ê phôe , só͘-í ēng chò lé-mi̍h . Āu-tāi lio̍k-lé  tiong ê la̍p-pè  chiū-sī tùi chia khí . ( , , , ~ . , , , , ~ ) .
Lú-o  kap Thài-hō siāng bó , pang-chān Thài hō chèng hun-in só͘-í chheng-chò sîn-moâi  ( , ~ ) . Taⁿ “ hun ” ì-sù sī hông-hun-àm , sī hông-hun-àm kiáⁿ-sài chiah chiàu lé-sò͘ khì chhōa sin-niû , ” in” sī ū só͘ khò , sī lú-chú in-ūi ū só͘ óa-khò ta-po͘ lâng chiah lâi kè i ( , , , , , , , ~ ) . ( , , , ~ ) . ( , ~ ) . Chit khóan ê hong-sio̍k kap Sèng-keng ê hong-sio̍k saⁿ chhin-chhiūⁿ ( Chhòng 29 : 23 ; Thài 25 : 1~ 6 ) .

Sam-tāi ( , , chò Sam-tāi ) , í-chêng “ sèⁿ ”  kap “ sī ”  ū hun-piat , ta-po͘ lâng ū “ sī ” ê chheng-hō , hū-jîn-lâng sī ēng “ sèⁿ , ” “ sī ” thang hun-piat chun-kùi pi-chiān . Chun-kùi--ê ū “ sī , ” hā-chiān--ê ū miâ bô “ sī . ” Só͘-í kó͘-chá “ sèⁿ ” lóng kéng kap “ Lú ” jī ū koan-hē ê jī , chhin-chiūⁿ Ki , Khiong , Sū , Ūi téng . Chit ê “ sèⁿ ” sī teh chèng-bêng mn̂g-hong , hiat-thóng kap koat-tēng hun-in iàu-kín ê kin-kù Ia̍h “ sī ” ēng chò thian-chú chu-hô͘  ê kok-hō  , nā-sī tùi Sam-tāi í-lâi piàn-chhian chò piáu-chiong chun-kùi ê lâng ê chheng-hō . ( , , , , , , ~ ) . Chóng-sī Chîn-sí-hông thun lio̍k-kok í-lâi , la̍k kok ê hō͘-è sit-lo̍h in ê tē-ūi , kàng chò sù-bîn  , só͘-í “ sī ” iā sòa bô--khì ; ēng “ sī ” chò “ sèⁿ ” āu-lâi chiām-chiām hūn-lōan--khì .
Pe̍h-hó͘-thong  kóng m̄-thang chhōa siāng-sèⁿ--ê . Chhōa siāng-sèⁿ , chi̍t kok siāng hoeh-me̍h , kàu bóe bô kiáⁿ-sun . ” (  , ) . Chó-tōan  iā kóng , “ Lâm-lú siāng-sèⁿ , kiáⁿ-sun bē heng-ōng ”  Si̍t-chāi tùi Chiu-tiâu ê lé-gî chiū siāng-sèⁿ bô kè-chhōa  . M̄-nā siāng-sèⁿ , iáu ū sím-mi̍h kiò-chò pòaⁿ-pêng chhù-lāi , chiū kúi-nā sèⁿ kóng sī siāng chó͘-sian , chhin-chhiūⁿ Chiu , So͘ , Liân (Chiu , 蘇 , 連) , á-sī Tân , Ô͘ , Iâu (陳 , 胡 , ) , á-sī Chhî , Î , Siâ , Thô͘ , (徐 , 余, 佘, 涂)téng, lóng sī siâng chó͘-sian , só͘-í bē sái tit kè-chhōa. Phì-jū Tân, Ô͘, Iâu gôan-lâi sī siāng-chó͘, pêⁿ-pêⁿ sī Sùn-tè  ê hō͘-è , iā hit ê koan-hē sī án-ni: Iâu ( 姚 ) Sùn-tè sèⁿ “Iâu,” miâ Tiōng-hôa ( 重華 ) . Ô͘ ( 胡) Iông (庸 , ) chiong tōa cha-bó͘-kiáⁿ Tāi-ki ( 大姬) phòe Ô͘ kong (胡公) ( , “ ” ” ) Tân  āu-lâi Chiu-tiâu Bú-ông ū hong Sùn ê hō͘-è , Ô͘ Kong-bóan tī Tîn  kok , Ô͘ kong-bóan ê kiáⁿ-sun sòa ēng kok chòe sèⁿ ( “ , ” ~ ) . In-ūi án-ni , nā chiàu chāi-lâi ê kòan-lē , Tân , Ô͘ , Iâu saⁿ jī sèⁿ bē ēng-tit kè-chhōa , kî-û Chhî , Î , Siâ , Thô͘ téng , iā bē sái-tit kè-chhōa .
Put-kò siāng-sèⁿ bô kè-chhōa sī beh hong-chí kīn-chhin kiat-hun . Chóng-sī chit ê sū bē thiat-té , in-ūi sèⁿ ē piàn-tōng , chhin-chhiūⁿ pun kiáⁿ , ū-sî pun pa̍t sèⁿ ê gín-á chia̍h lán ê sèⁿ , á-sī hō͘ lâng chio , seⁿ kiáⁿ tio̍h chia̍h gōa-ke ê sèⁿ , iā ū in-ūi gōa-ke bô ta-po͘-teng , só͘-í cha-bó͘-kiáⁿ kè-chhut , iáu-kú seⁿ kiáⁿ tio̍h ū chi̍t ê lâi téng gōa-ke , chiū-sī chia̍h gōa-ke ê sèⁿ . Só͘-í piáu-bīn-siōng bô siāng sèⁿ , khêng chin siāng-sèⁿ--ê chin-chē . Koh siāng-sèⁿ bô kiat-chhin , nā-sī hong-chí kīn-chhin kiat-hun , góa siūⁿ ko-piáu , á-sī î-piáu kan ê kiat-chhin , sī pí siāng-sèⁿ ê 3 téng-chhin iáu khah chhin , sī koh-khah m̄-thang .
Taⁿ Chó-tōan  ū kóng-khí kīn-chhin kiat-hun ē khah bē seⁿ-thòaⁿ  . Chit ê sū tùi Ûi-thôan-ha̍k  lâi kóng , bô kin-kù , sui-jiân Ta̍t-ní-bûn  bat kóng , “ Nā kú-tn̂g kè-sio̍k kīn-chhin kiat-hun , chiū chhin-chhiūⁿ sè-kan it-poaⁿ só͘ sìn ē kiám-chió i ê tōa , thé-le̍k kap seⁿ-thòaⁿ , sīm-chì ē chiâⁿ-chò kî-hêng ê gôan-in . ” Nā-sī āu-lâi keng-kòe chē-chē choan-bûn ha̍k-chiá ê khó-chhat , gián-kiù ê kiat-kó , pèng bô chit hō sū-si̍t ( A . Thomson : , P . 409~ ) .
Chiàu iu-seng-ha̍k ( jîn-chéng kái-liông-ha̍k , Eu-genics ) ê kiat-lūn : lâng ê hêng-thé ê piàn-hòa á-sī pēⁿ-tek sèng-chit , á-sī cheng-sîn-tek sèng-chit ê ûi-thôan , hit ê iu-sèng  kap loat-sèng  ê koan-hē , khak-si̍t lóng chiàu Bēng-tek-ní  ê hoat-chek  ê kiat-kó . Bēng-tek-ní sī bo̍k-su , 1822 nî chhut-sì , 1843 nî chò bo̍k-su , tùi 1856 nî khí 10 nî kú tī lé-pài-tn̂g ê hoe-hn̂g gián-kiù si̍t-bu̍t ê cha̍p-chèng . 1865 nî chiong i só͘ gián-kiù ê kiat-kó hoat-piáu tī Pò͘-liông  ê Phok-bu̍t-ha̍k hōe-pò  , khó-sioh bô lâng teh chù-ì . 1884 nî kòe-sin . Nā-sī i gián-kiù ê kè-ta̍t kàu 1990 nî chiah tit-tio̍h sè-kài ê tiōng-sī , phó͘-thong chheng-chò “ Bēng-tek-ní ha̍k-soat ”  á-sī “ Bēng-tek-ní hoat-chek ” ( ” s ) .
1 . Cha̍p-chéng ū “ iu-sèng ”  AA . “ loat-sèng ”  aa ê hiān-siōng , só͘ sêng-siū ê ûi-thôan in-chú  pí pa̍t ê in-chú  khah iu-sèng , chiū-sī chhin-chhiūⁿ tó chi̍t pêng ê sī-tōa-lâng ~ sêng lāu-pē , á sêng lāu-bó ~ chiū-sī iu-sèng khah iâⁿ loat-sèng , ū hián-chhut ê hêng-chit , hiān-chāi-sèng ( 現在性 ) sī iu-sèng bô hián-chhut ê hêng-chit , chiâm-chāi-sèng  chiū-sī loat-sèng .
2 . Cha̍p-chéng ê tē 2 tāi ( F2 ) ē chhut-hiān tē 1 tāi ( F1 ) só͘ chiâm-chāi--ê , hun-lī pē-bó ( P ) ê hêng-chit , chiàu it-tēng ê sò͘ chiâⁿ-chò hiān-chāi-sèng ( iu 3 : loat 1 ) .
3 . Nā iu-sèng AA AA＝AA , sī tē it sûn-chūi ê iu-sèng .
 Loat-sèng aa aa , sī tē it sûn-chūi ê loat-sèng .
Chóng-sī AA × aa – Aa A ( a ) . Hit ê tēng-lu̍t sī ( A a ) 2 AA 2Aa + aa , A ( a ) × A ( a ) = AA 2A ( a ) + aa , ( âng ) × ( âng ) = âng âng pe̍h pe̍h
Ań-ni gōa-koan-siōng kiān-chôan ê kīn-chhin kiat-hun , kiat-kó ē seⁿ chhut ê put kiān-chôan--ê , 2 4 ê cha̍p-chéng ( gōa-koan-siōng kiān-chôan--ê ) , chí-ū ê kiān-chôan--ê .
4 . Kúi hāng ûi-thôan ê lē
a ) Bô sio̍k tī phòa-pēⁿ--ê
Thâu-mn̂g : Khiû , o͘ , sī iu-sèng AA .
Ti̍t , âng , sī loat-sèng aa .
Phôe-hu : Sek-sò͘ chē , o͘ , sī iu-sèng AA
Sek-sò͘ chió , pe̍h , sī loat-sèng aa .
b ) Kî-hêng ê ûi-thôan
Chńg-thâu-á liâm chò-hóe , khah chē ki chńg-thâu-á ( 11 cháiⁿ téng ) , tùi gâu lâu kōaⁿ tì-kàu bô thâu-mn̂g , khi̍h chhùi téng , lóng sī iu-sèng AA . Phó͘-thong--ê sī loat-sèng aa .
) Phòa-pēⁿ ê ûi-thôan
Thn̂g-jiō-pēⁿ , pe̍h lāi-chiàng , le̍k lāi-chiàng , ke-á-ba̍k , sek-bông , bó͘ chéng ê sîn-keng pēⁿ , lóng sī iu-sèng AA . 
Iûⁿ-hîn ( ti-bó tian ) , cheng-sîn po̍k-jio̍k téng , sī loat-sèng aa .
5 . Hó ûi-thôan ê ka-phó͘
Ài-hôa-tek ( Jonathan ) ê ka-phó͘ , kàu A . . 1900 nî i ê kiáⁿ-sun chóng-sò͘ 1394 lâng ê tiong-kan : Tāi-ha̍k pit-gia̍p 259 chòe tōa ha̍k-hōe hōe-tiúⁿ 13 , tāi-ha̍k kàu-siū 65 , chhut-miâ ê i-seng 60 , thôan-kàu-su , sîn-ha̍k kàu-siū 100 , lio̍k hái-kun ê sū-koaⁿ 75 , chhut-miâ ê bûn-sū , kì-chiá 60~ ū kè-ta̍t ê tù-chok 135 chéng , tiōng-iàu ê cha̍p-chì 18 chéng , ~ hoat-lu̍t-ka 100 , phòaⁿ-koaⁿ 30 , kong-kiōng sū-gia̍p-chiá 80 , séng-tiúⁿ 10 , gôan-ló-īⁿ ê gī-ôan 3 , hú chóng-thóng chi̍t lâng .
6 . Ok-chit ê ûi-thôan
Chu-khek ( Jo͘k ) ê ka-phó͘ . I sī chi̍t ê thó-hî lâng , pîn-tōaⁿ koh hòng-chhiòng ( A . . 1720 nî chhut-sì ) , ū 5 ê cha-bó͘-kiáⁿ , keng-kòe 5 tāi , kiáⁿ-sun kiōng 1400 lâng ( kî-tiong 200 lâng sī gōa-lâng lâi kap in kiat-hun--ê ) . Tiong-kan : Iáu-chiat ê 300 , kî-û 900 lâng tiong , hòng-tōng--ê 310 , tio̍h siū ióng-io̍k-īⁿ chiàu-liāu pīⁿ-jio̍k-chiá 440 , tāng-chōe hōan 130 , chò chha̍t--ê 60 , thâi lâng--ê 7 , hū-jîn-lâng chi̍t pòaⁿ í-siōng chò chhiong-ki .
Taⁿ lán chai lâng m̄-sī tōng-bu̍t á si̍t-bu̍t , bē thang ôan-chôan hun-lī iu-sèng kap loat-sèng , só͘-í kīn-chhin kiat-hun chin m̄-hó Siat-sú nā khak-si̍t ū chin hó ê tan-ūi sèng-chit ê sè-hē , chiū kīn-chhin kiat-hun sī chin hó . Chóng-sī nā ū pēⁿ-tek tan-ūi sèng-chit , sui-jiân tong sū-chiá nn̄g lâng gōa-koan-siōng kiān-chôan , chiàu téng-bīn ê hoat-chek A ( a ) × A ( a ) = AA 2A ( a ) + aa , kap si̍t lē , chiū m̄-thang kīn-chhin kiat-hun .
Ań-ni hun-in ê kin-pún tiâu-kiāⁿ put-chāi siāng sèⁿ á bô siāng sèⁿ , iàu-kín sī tio̍h tiâu-cha sè-hē , khak-tēng tan-ūi sèng-chit  chiū-sī ûi-thôan in-chú Chóng-sī siā-hōe-siōng , lûn-lí-siōng , siāng sèⁿ bô kiat-hun sī thang hông-chí lōan-lûn  .

Kó͘-chá sī pē-bó chú-hun , só͘-í sī pē-bó teh sóan-te̍k . Kīn-lâi khah ū chun-tiōng lâm-lú tong-sū-chiá ê ì-kiàn , put-kò tī kó͘-chá teh sóan-te̍k ê tiâu-kiāⁿ sī : 
Chóng kóng , chāi-lâi sóan-te̍k ê bo̍k-phiau , châi-sán tē-ūi chò tē-it , phín-hēng kiān-khong chò tē-jī Kīn-lâi chìn chi̍t pō͘ sī bí-māu , kiān-khong iàu-kín .
Kî-si̍t kó͘-chá Bûn-tiong-chú  chiū chin pâi-tehk hun-in teh lūn châi-sán ê sū , i kóng , “ Hun-in lūn châi-sán ê sū sī hoan-á ê kà-sī , kó͘-chá lâm-lú lóng sī kéng tek-hēng chò iàu-kín , bô ēng chîⁿ-châi chò lé-sò ”  .
Taⁿ lán sèng-tô͘ koh-khah m̄-thang ēng châi-sán , tē-ūi chò sóan-te̍k ê phiau-chún . Sèng-tô͘ sóan-te̍k ê phiau chún tē-it sī sìn-gióng , in-ūi sìn-gióng sī it-chhè , sui-jiân sī sìn Chú ê ke , iā tio̍h chim-chiok pún-lâng ê sìn-gióng , tē-jī chū-jiân sī sin-thé kap phín-sèng . A-pek-la̍h-hán ê lāu lô͘-po̍k ūi-tio̍h Í-sat sóan-te̍k bó͘ ê tiâu-kiāⁿ ( Chhòng 24 : 13 , 14 ) , put-chí thang chò chham-khó , chhim-sìn Siōng-tè ê liap-lí , ēng phín-sèng chò tiâu-kiāⁿ !

Tiong-kok kó͘-chá put-chí tiōng lé-māu , ta̍k hāng lóng ài chiàu lé-sò͘ , hun-in iā ài chiàu 6 lé  , chin hok-cha̍p .
Lio̍k-lé chiū-sī ( 1 ) Mn̄g-miâ . ( 2 ) Tèng-bêng . ( 3 ) La̍p-chhái . ( 4 ) La̍p-pè . ( 5 ) Chheng-kî . ( 6 ) Chhin-gêng .
1 ) Mn̄g-miâ 
Chiū-sī “ the̍h peh-jī ” á-sī kóng “ the̍h seⁿ-sî ” Ū lâng pò chhin-chiâⁿ lióng-pêng thàm-thiaⁿ liáu tiâu-kiāⁿ ū ha̍h , môe-lâng chiah the̍h seⁿ-sî , sī ēng chi̍t chhùn khoah 8 chhùn tn̂g âng-chóa liâu-á siá lâm-lú tong-sū-chiá ê seⁿ nî , goe̍h , ji̍t , sî .
Lâm--ê siá khiân-chō O͘ nî O goe̍h O͘ ji̍t O sî kiān seng . 
Lú--ê siá sîn-chō O͘ nî O goe̍h O͘ ji̍t O sî sūi seng .
Jī-sò͘ tio̍h siang-jī , m̄-thang khia-jī . Lâm-lú lióng ke kau-ōaⁿ seⁿ-sî liáu , tio̍h chiong seⁿ-sî hē tī sîn-bêng ê bīn-chêng hōng-hiuⁿ 3 ji̍t kú . Chit tiong-kan nā ke-lāi ū saⁿ-mē , phah m̄-kìⁿ mi̍h , á-sī kòng-phòa sím-mi̍h mi̍h , á-sī tú-tio̍h sím-mi̍h m̄ tú-hó ê sū , án-ni chiū-sī pháiⁿ tiāu-thâu , in-iân chiū bē sêng-li̍p , nā lóng sūn-sū , chiū thang chìn-hêng kóng chhin-sū . Chi̍t bīn thok khòaⁿ-miā-sian sǹg seⁿ-sî ( pâi 4 thiāu ) , sǹg khòaⁿ hó-miā á pháiⁿ-miā , sǹg liáu nā hó-miā , chiū chèng-sek kóng tiâu-kiāⁿ . Ań-ni chit ê peh-jī sī koat-tēng chhin-sū ê tiōng-iàu ê tiâu-kiāⁿ , ū koan-hē hó-miā á pháiⁿ-miā , só͘-í cha-bó͘ gín-á khah siông pài-thok khòaⁿ-miā-sian chò hó-miā ê ké seⁿ-sî . Cha-bó͘ gín-á nā 3 , 6 , 9 goe̍h seⁿ ê hō-cho phòa-goe̍h , phòa-keh . Só͘-í nā pē-bó khah chim-chiok ê chiū pò hō͘-kháu iā kái chò hó-miā ê seⁿ-sî , só͘-í kóng , “ Lú miā bô chin , lâm miā bô ké ”  .
Lūn sǹg-miā , khòaⁿ-miā , á-sī pok-kòa , lóng sī chi̍t chéng Tiong-kok tiat-ha̍k ê chhui-lūn , chiū-sī ēng ngò-hêng (五行 = , , , , ) ê siong seng siong khek  lâi chhui-lūn ê ; ū-sî-á chhàu-khám hō͘ chhui--tio̍h . Kî-si̍t lâng ê ūn-miā it-chhè lóng sī Siōng Chú teh an-pâi liap-lí , chôau ú-tiū ê êng-ko͘ sēng-soe , chôan le̍k-sú ê ián-piàn iā lóng sī Siōng-tè teh chú-cháiⁿ . Só͘-í sìn-tô͘ tek-khak m̄-thang sìn khòaⁿ-miā á sǹg-miā ; sui-jiân tùi kái-phò-ha̍k  siōng lâi kóng kut-siòng  ê siòng-miā-hoat tām-po̍h kap lâng ê sèng-keh ū to-siáu ê koan-hē , nā-sī lâng ê sèng-keh iā sī tùi Chú Ki-tok ē kái-chō . “ Lâng nā tiàm tī Ki-tok , chiū-sī chò sin chhòng-chō ê ” ( II Ko 5 : 17 ) .
2 ) Tèng-bêng 
Chiū-sī “ kōaⁿ-tiāⁿ ” á-sī kóng “ tèng-hun , ” sī hun-in sêng-li̍p thâu-chi̍t pái sàng tiāⁿ-kim ê gî-sek só͘-í iā chheng chò “ the̍h tiāⁿ , ” á-sī kóng “ sió-phèng . ” Kó͘-chá phèng-kim phó͘-thong sī 240 kho͘ á-sī 120 kho͘ , hiān-kim put téng-tē . Sio̍k-gú kóng , Ū ê lâng kè kiáⁿ , bô ê lâng bē kiáⁿ , ” kî-si̍t lú ka iau-kiû phèng-kim lōa-chē tú lōa-chē , sī put-kai , in-ūi m̄-sī bé-bē , lâm-ka iau-kiû kè-chng tio̍h lōa-chē iā sī m̄ ha̍p-sek , iàu-kín sī chhōa jîn-bu̍t , m̄-sī beh chhōa mi̍h-kiāⁿ . Hóan chi̍t-bīn lâi kóng , lâm-ka , lú-ka lóng ài hó-khòaⁿ , phòng-chhiang , phèng-kim sàng tàu chē , á-sī kè-chng kè tàu chē , kim kui cha̍p kin , sīm chì kah chhân-hn̂g , ū-sî sàn-hiong lâng iā chioh chîⁿ lâi teh kè cha-bó͘-kiáⁿ , āu-lâi hêng chíⁿ chiah teh òan-thàn . Chóng kóng , koan-hē phèng-kim che-tō͘ , lán sèng-tô͘ tio̍h hō͘-siong lí-kái , tio̍h siong-tong ê kái-kek , iàu-kín m̄-thang chhia-hôa .
Taⁿ tèng-hun tio̍h kéng siang-ji̍t ê hó-ji̍t , môe-lâng kap lâm-ka è chhin-tióng ( pē , bó ) , chhin-chhek ( lāu-pē ê chí-mōe ) , sàng lé-mi̍h khì lú-ka ( kó͘-chá sàng lé-mi̍h sī 1 ) An̂g-tiû , 2 ) Kim-hoe , 3 ) Kim-khôan , 4 ) Chhiú-chí ( kim--ê kap tâng--ê , 5 ) Ti-bah , 6 ) Hí-chiú , 7 ) Iûⁿ , 8 ) Ko-á , 9 ) An̂g-tiû 2 chhioh 4 , 10 ) O͘-se-tiû 7 chhioh , 11 ) Tōa-chek , 12 ) Phàu , 13 ) Lé-hiuⁿ , 14 ) Hī-kau , 15 ) Láu-hoe ( bí-láu ) , 16 ) Lé-piáⁿ , 17 ) Liân-chiau-hoe ( ì-sù sī liân-liân chio kiáⁿ-sun , liân-liân chio hó-ūn ) .
Lú-ka chún-pī hoan-gêng
 Tiⁿ-tê .
Tēng-se̍k liáu , cha-bó͘-gín-á ( hun-iok ê ) chiáⁿ tiⁿ-tê , chit sî lâm-ka ê chhin-chhek , chiū chim-chiok koan-chhat i ê sin-thé , iông-māu , thāi-tō͘ , liáu-āu chiū kā teh tê-au ( teh âng-pau ) . Khòaⁿ liáu nā ū ha̍p-keh , chiū chhéng-kiû kòa chhiú-chí .
b ) Kòa chhiú-chí .
Lú-ka chiū hō͘ cha-bó͘-gín-á tī tōa-thiaⁿ , chē ǹg gōa-bīn , lâm-ka ê chhin-tióng chiū kīn-chêng khan cha-bó͘ gín-á ê chhiú , khòaⁿ i ê chhiú-siòng  , khòaⁿ chhiú-chiúⁿ ū nńg bô ? ( nńg , koh iù sī hó-miā ) . Ū tn̄g-chhiúⁿ bô ? ( tn̄g-chiúⁿ ta-po͘ chò siùⁿ-kang , tn̄g-chiúⁿ cha-bó͘ chiú khng-pâng ) . Nā lóng hó , chiū chiong só͘ chún-pī ê kim chhiú-chí kap tâng chhiú-chí , pa̍k âng-se , kòa tī cha-bó͘ gín-á tò-chhiú ê tiong-cháiⁿ .
Tâng chhiú-chí , ì-sù piáu-bêng hu-hū tâng-sim , á-sī it-sim , tâng-thé .
) Pa̍k âng-se .
Kè-chhōa ê mi̍h-kiāⁿ khah chē lóng ài pa̍k âng-se , ì-sù taⁿ í-keng chù-tiāⁿ lah .
Che sī Tông-tiâu Úi-kò͘ (韋固) ê kò͘-sū . Úi-kò͘ tng teh chhōe chhin-chiâⁿ , tī lō͘-ni̍h khòaⁿ-kìⁿ chi̍t ê lāu-lâng teh tī chi̍t kha pò͘-tē ǹg goe̍h teh khòaⁿ chheh , chiū mn̄g teh khòaⁿ sím-mi̍h chheh ? Ìn kóng , sī thiⁿ-ē hun-in ê chheh . Koh mn̄g , pò͘-tē té sím-mi̍h ? Ìn kóng , sī âng-se , thang pa̍k lâng hu-hū ê kha , bô-lūn sī lōa-hn̄g ê lâng , á-sī oan-siû , nā pa̍k-tio̍h lóng bē cháu siám--tit . Só͘-í hit ê lāu-lâng chheng chò goa̍t-hā ló-jîn  , chiū-sī môe-lâng , iā âng-se piáu-bêng chù-tiāⁿ--ê .
Chóng-sī lán chhim-sìn hu-hū sī Siōng-tè só͘ phòe-ha̍p--ê , chiū bián koh ēng âng-se lâi pa̍k lah !
Tèng-hun ê lé-mi̍h kap kî-thaⁿ ê hùi-iōng si̍t-chāi bô chió , siat-sú kàu sî khòaⁿ liáu bô ha̍p-keh chiah soah , chiū sún-sit m̄-sī sió-khóa . Koh lú-ka iā ū thé-biān būn-tê , só͘-í kīn-lâi kàu tī tèng-hun ê tiong-kan lióng-pêng lóng ū siong-tong ê thàm-thiaⁿ , tiau-cha kap tùi-khòaⁿ , nā lóng hó-sè chiah tèng-hun .
Taⁿ koan-hē tèng-hun . Iû-thài kó͘-chá ê hong-sio̍k kiám-chhái thang chò chham-khó , khòaⁿ Chhòng 24 : 13 , 14 16~ 19 , 22 , 47 .
Kīn-lâi sòa lâm-lú seng kau-pôe liáu chiah tèng-hun . Chiàu khí-kang sī tèng-hun liáu chiah thang chèng-sek kau-pôe , koh tī kau-pôe ê kî-kan tio̍h pó-chhî sîn-sèng ê kau-pôe , koat-tòan m̄-thang pôaⁿ-kòe thêng-tō͘ , nā chêng bē kìm-tit , tio̍h kín kiat-hun .
Koh kīn-lâi tèng-hun ū chin lōng-hùi , lú-ka ke chi̍t têng ê hū-tam , tèng-hun iàn-kín sī tio̍h kú-hêng lé-pài-sek , lâm-lú tī lióng-ke chhin-lâng ê bīn-chêng kap tī Siōng-tè ê bīn-chêng li̍p-iok , beh chhî-siú sîn-sèng ê kau-pôe kàu tī kiat-hun ê ji̍t , kán-tan ê lé-mi̍h kau-ōaⁿ , kap tèng-hun ê kì-hō , kòa chhiú-chí , āu-lâi kán-tan chò-hóe chia̍h tiong-tàu-tǹg , m̄-thang chhiáⁿ kheh . Koh koan-hē lé-mi̍h ê sū , tiāⁿ-kim , chhiú-chhí- chí , lé-piáⁿ , ( lióng ke tông-ì hā ) , í-gōa m̄-thang ēng . 
3 ) La̍p-chhái 
Chiū-sī sáng phèng-kim , á-sī kong “ ôan-phèng ” Chhiáⁿ ji̍t-su  khòaⁿ hó-ji̍t lâi ôan-phèng , lâm-ka chhiàⁿ lâng kng siāⁿ , in-ūi chit ji̍t sàng khì lú-ka ê mi̍h , phèng-kim í-gōa iā tio̍h pān pôaⁿ , nā khah ū ê lâng tio̍h kng kúi-nā siāⁿ (楹 ) , iā chhiàⁿ kó͘-chhoe chhoe-khì . Chi̍t lō͘ ê sūn-sū : 
1 ) Kó͘-chhoe-tūi á-si ga̍k-tūi , 2 ) Lé-thiap  , hun-su  , chiū-sī hun-in ê chèng-sû , lâm-ka sī , lú-ka sī , 3 ) Phèng-kim , 4 ) Tōa-piáⁿ , 5 ) Láu-hoe ( bí-jáu ) , 6 ) Peng-thn̂g , 7 ) Tang-koe , 8 ) Khī-kóe , 9 ) Kiat-piáⁿ  , 10 ) Mī-sòaⁿ , ( piáu tn̂g hòe-siū , pek-liân kai-ló (百年偕老 ) , 11 ) Ti , iûⁿ , 12 ) Hok-ôan ( 圓 =福 , chiū-sī lêng-géng-koaⁿ ) , 13 ) Thn̂g-á lō͘ ( bān-jī thn̂g , peh-kak thn̂g ) , 14 ) Iam-ke nn̄g chiah , 15 ) Ah-bó nn̄g chiah , 16 ) Tōa-chek , 17 ) Lé-hiuⁿ , 18 ) Saⁿ-á-kûn , chiú-khôan , chhiú-chí , 19 ) Môe-lâng . Kàu ūi lú-ka sio-kim pàng-phàu , iā sio-hiuⁿ hōng-kò sîn-bêng kap chó͘-kong , āu-lâi sin-niû tio̍h sio-hiuⁿ pài-kūi , chiū tiám siu lé-mi̍h . Hok-ôan sī kiáⁿ-sài ê ba̍k-chiu , só͘-í choa̍t-tùi m̄-thang siu , iam-ke , ah-bó iā sī lâm-ka ê hok-hūn , tio̍h lóng hôe , ti , iûⁿ , siu bah chiū hó , kha tio̍h ài hôe , kî-thaⁿ chiok-liōng siu , kè-chng nā chē siu chē , chió siu chió , iā tio̍h teh ê lé-mi̍h , sī kiáⁿ-sài ê ê , boe̍h , bō , kap kî-thaⁿ .
Tī chit chân , lán sìn-tô͘ choa̍t-tùi m̄-thang khòaⁿ sím-mi̍h hó-ji̍t , Siōng-tè kā lán an-pâi--ê ta̍k-ji̍t to hó , put-kò iàu-kín m̄-thang tì-kàu éng-hióng tio̍h sèng-ji̍t ê kèng-pài Siōng-tè . Koh lé-mi̍h ê tiong-kan tōa-chek , lé-hiuⁿ chū-jiân m̄-thang ēng , kî-thaⁿ ū pau-hâm khiàn-sńg--ê , chhin-chhiūⁿ mī-sòaⁿ , hok-ôan téng , lóng m̄-thang ēng , koh khah iàu-kín m̄-thang khoa-tiong lōng-hùi , lióng-ke chīn-liōng chham-siông chiat-séng hùi-iōng , phèng-kim , tōa-piáⁿ , saⁿ-á-kûn , lióng-ke tông-ì ê hūn-liōng í-gōa m̄-thang ēng .
4 ) La̍p-pè 
Sī thong-ti lú-ka kiat-hun kî-ji̍t chi̍t hāng ê hêng-sū , sī tùi lâm-ka sàng lé-mi̍h khì lú-ka , siōng-kó͘ sī ēng siang niá lo̍k-phôe ( chham-khòaⁿ 41 bīn hun-in ) , iā tùi lú-ka sàng kè-chng khì lâm-ka , hiān-chāi séng-lio̍k bô teh si̍t-hêng .
5 ) Chhéng-kî 
It-poaⁿ sī kiò-chò “ taⁿ siuⁿ . ” Chiū-sī thong-ti chhōa sin-niû ê ji̍t-chí , tāi-seng chhiáⁿ ji̍t-su khòaⁿ hó-ji̍t chū-jiân tio̍h khòaⁿ lâm-lú lióng-ke lóng hó ê ji̍t .
Chiàu kū-kòan , kiat-hun ê sî-kî khah chē tī kū-le̍k 10 goe̍h kàu keh-nî 3 goe̍h kan khòaⁿ hó-ji̍t , kî-tiong 12 goe̍h tē-it chē , in-ūi nā bô chun-chiàu lio̍k-lé chiū ē chhiong-hōan--tio̍h sîn-bêng ē siū chek-hoa̍t , nā-sī 12 goe̍h bóe tē-chiūⁿ ê sîn-bêng lóng chiūⁿ thiⁿ bô tī-teh ( chham-khòaⁿ 38 bīn sàng sîn kap 39 bîn hun-in goe̍h ) , só-í sui-jiân bô chiàu lio̍k-lé , iā bián siū chek-hoa̍t , in-ūi keng-chè-tek ê koan-hē , ū sî kiat-hun-sek lóng iân-kî tī 12 goe̍h bóe .
Kám-siā Siōng-tè , siúⁿ-sù lán ta̍k-ji̍t lóng sī hó , put-kò 7 ji̍t ê tiong-kan chi̍t ji̍t tio̍h chò sèng-ji̍t kui hō͘ I , tī hit ji̍t choan-sim kèng-pài I , í-gōa ta̍k-ji̍t lóng sī hó , iā bián kiaⁿ ē chhiong-hōan tio̍h sím-mîh , só͘-í lán sìn-tô͘ put-kóan sím-mi̍h sî-ji̍t lóng hó , put-kò in-ūi bián-tit éng-hióng tio̍h sèng-ji̍t , nā kéng tī pài 2 kàu pài 5 ê tiong-kan khah hó .
6 ) Chhin-gēng 
Chiū-sī chhōa sin-niû , tùi chhéng-kî kàu chhin-gēng ê tiong-kan iáu ū kúi-nā hāng hêng-sū .
 Sái-jiō-pôaⁿ 
Chiū-sī kiat-hun-sek chêng chi̍t hāng ê hêng-sū , sī chiūⁿ kiō í-chêng sàng lé-mi̍h khì lú-ka , só͘-í iā kóng “ kiō chêng-pôaⁿ ”  . Chiū-sī kiat-hun-sek chêng lâm-ka sàng ti-kha , mī-sòaⁿ kap piáⁿ khì lú-ka , ì-sù sī beh tap-siâ sin-niû ê lāu-bó me-sái la̍k-jiō ê in-chêng . Hiān-sî chit ê lé-sò͘ bô teh siú , chin khó-sioh . Taⁿ sui-jiân bô teh siú , iáu-kú chhiat-chhiat ǹg-bāng chò kiaⁿ-jî , chò lâng ê kiáⁿ-sài eng-kai siông-siông chûn chit hō ê hàu-sim .
 Táⁿ-pôaⁿ 
Hun-in ta̍k ê hêng-sū sàng lé-mi̍h kap 12 khóan ê chia̍h-mi̍h téng , kiò-chò “ pôaⁿ , ” iā teh chún-pī chiah-ê kiò-chò “ pān-pôaⁿ . ”  Gôan-lâi sī in-ūi kiaⁿ-liáu ôan-phèng ê sî sàng lé-mi̍h siuⁿ chió , chiū lēng-gōa ke chi̍t kōaⁿ chîⁿ , ( kó͘-chá ê chîⁿ tiong-ng ū sì-kak khang , ēng chîⁿ-kǹg , chiū-sī sè-tiâu soh-á kǹg kui kōaⁿ , chi̍t kōaⁿ chha-put-to chi̍t-bān ê chîⁿ ) . Kīn lâi in-ūi pān hiah-ê pôaⁿ hùi-khì , koh nā khah hn̄g ê só͘-chāi bô lī-piān , chiū chham-siông ēng táⁿ--ê , chiū-sī táⁿ-pôaⁿ . Koh ū chi̍t ê sî-chūn tùi siā-hōe ê iú-sek-chiá chú-chhiòng hong-sio̍k tio̍h kái-siān . Só͘-í “ tèng-bêng , ” la̍p-chhái , ” “ chhéng-kî ” séng-lio̍k chò chi̍t pái . Khó-sioh m̄-chai tī-sî koh ho̍k-heng “ tèng-bêng , ” tèng-hun ê lé-sò͘ , só͘-í chīn-liōng sèng-lio̍k hó , nā ài siú chit ê lé-sò͘ tio̍h chiat-séng hùi-iōng , chí-ū kú-hêng tèng-hun ê lé-pài-sek chiū hó , m̄-thang chhiáⁿ kheh .
) Í-gōa ū sím-mi̍h “ kēng kiō-kha ”  , ” bán-bīn , ” “ chiūⁿ-thâu tì-kòe ”  , ” chia̍h chí-mōe-toh ” téng , liáu-āu chiah chng sin-niû . Chiah-ê kīn-lâi ū ê í-keng hòe-bô , in-ūi chin tìn sî-kan , tì-kàu ū sî hō͘ lâng tán sin-niû tán kui-po͘ , iā ta̍k hāng lóng ū pau-hâm khiàn-sńg tī-teh , lán sìn-sô͘ choa̍t-tùi lóng m̄-thang koh ū hit khóan ê hêng-sū . Tùi chhin-gēng kàu kiat-hun-sek iáu ū kúi-nā hāng : 
) An bí-thai . 
Chāi-lâi sin-niû beh ji̍p kiō , chhut kiō , lóng tio̍h jia bí-thai , kiō-āu iā tio̍h an bí-thai , kīn-lāi ēng chū-tōng-chhia iû-gôan iáu teh an bí-thai , bí-thai tio̍h ōe pat-kòa  , che sī chin tōa ê khiàn-sńg .
Gôan-lâi sī Thô-hoa-lú kap Chiu-kong teh tàu-hoat , Chiu-kong kéng Thian-phiaⁿ-ji̍t beh chhōa sin-niû , só͘-í Thô-hoa-lú chiū ēng bí-thai ōe pat-kòa lâi chè Thian-phiaⁿ .
In-ūi án-ni , lán sèng-tô͘ choa̍t-tùi m̄-thang ēng .
e ) Tek-se , bah .
Tī chhin-gēng  ê siāng thâu-chêng tio̍h chi̍t ê lâng giâ chi̍t ki kòa bóe ê chheⁿ-tek , pa̍k chi̍t tè bah . Che iā sī khiàn-sńg , iā sī Thô-hoa-lú kap Chiu-kong ê tàu-hoat .
Chiu-kong chhiáⁿ Pe̍h-hó͘-sîn beh lâi hāi Thô-hoa-lú , só͘-í Thô-hoa-lú chiū ēng án-ni lâi chè Pe̍h-hó͘-sîn . Sèng-tô͘ chū-jiân m̄-thang ēng .
) Chhiáⁿ chhut-kiō
Sin-niû kàu ūi .
1 ) Môe-lâng tio̍h tùi sin-niû kia̍h só-sî hō͘ sin-kiáⁿ-sài , sin-kiáⁿ-sài tio̍h tī thiⁿ tiong-ng lâi khui só͘ the̍h-lâi kè-chng ê só , kóng án-ni chiah ē seⁿ hāu-seⁿ . Chū-jiân sī khiàn-sńg .
2 ) Sin-kiáⁿ-sài tio̍h kia̍h khoe-sìⁿ kòng kiō téng , ēng kha that kiō mn̂g , hō͘ sin-niû tio̍h chi̍t kiaⁿ , kóng án-ni sin-niû chiah ē kiaⁿ-hiâⁿ sūn-ho̍k tiōng-hu .
Sèng-keng ê kà-sī m̄-si ēng háⁿ-hek hō͘ hū-jîn-lâng sūn-ho̍k , sī tio̍h ēng thiàⁿ ( I̍hs 5 : 33 ) .
3 ) Gín-ná phâng âng-kam lâi chhiáⁿ sin-niû chhut kiō , ì-sù sī chiong-lâi hu-hū ē chhin-chhiūⁿ âng-kam tiⁿ-bi̍t , thôan-îⁿ . Thôan-îⁿ sī tùi Ki-tok ê thiàⁿ , m̄-sī âng-kam .
g ) Hāⁿ hang-lô͘ .
Kiō chêng tio̍h chhāi hang-lô͘ , bē chheⁿ thòaⁿ  hō͘ sin-niû hāⁿ , sī kóng chheⁿ thòaⁿ chiah ē seⁿ-thòaⁿ , ( ū só͘-chāi sī ēng kē í-á hō͘ sin-niû ta̍h lo̍h-lâi ) , ū sî ēng hiā khǹg hóe-thòaⁿ , téng-bīn hē chēng-hiuⁿ sok-chhâ , hō͘ sin-niû hāⁿ kòe-khì . Sī kiaⁿ-liáu khòaⁿ sin-niû ê lâng , tiong-kan ū tòa-hà--ê ( tòa-hà--ê sī bô chheng-khì ) , só͘-í tio̍h sé-chēng , tong-jiân sī īⁿ-toan , sêng-tô͘ m̄-thang án-ni chò .
h ) Iā iân
Sin-niû teh-beh ji̍p tōa-thiaⁿ ê tāi-seng , pô-á , á-sī môe-lâng tio̍h ēng iân-hún iā chhù-lāi , kap sin-kiáⁿ-sài kap in ê ka-cho̍k , kóng , “ Lâng bōe kàu , iân seng kàu , ” án-ni sin-niû chiah ē ū lâng-iân , tit lâng thiàⁿ , chū-jiân sī khiàn-sńg , sèng-tô͘ m̄-thang koh ēng che .
i ) Iā hoe , khan chóa-liâu ( tape ) .
Ū chi̍t hāng sèng-tô͘ iû-gôan tio̍h khó-lū--ê , chiū-sī tī kiat-hun-sek āu , sin-lông sin-hū beh chhut lé-pài-tn̂g ê sî , in ê chhin-iú kap lâng-kheh tāi-ke chin hoaⁿ-hí , tùi sin-lông sin-hū iā hoe , ( ū sî bô ēng hoe , sī ēng ngó͘-sek-chóa chhiat iù-iù lâi iā ) , á-sī tàn chóa-liâu ( tape ) . Che sui-jiân sī chhut tī hoaⁿ-hí bô ì-sek teh chò , chóng-sī lán ài sió-khóa lâi siūⁿ . Ū lāu sian-seⁿ kóng che gôan-lâi sī teh chhòng-tī sin-lông , sin-hū ê , sī bô ì-sù , iā chiàu thiaⁿ Eng-kok bô chit hō hong-sio̍k , tī Au-chiu Tek-kok á-sī Hô-lân téng kok , khiok ū chit hō hong-sio̍k . Chiàu thiaⁿ kóng sī tùi Tang-iûⁿ thôan-ji̍p Au-chiu ê hong-sio̍k , khí-thâu sī iā chhek-á , ì-sù sī gâu seⁿ-thòaⁿ . Nā-sī án-ni , chiū lán iû-gôan bo̍h-tit ēng , in-ūi ū pau-hâm khiàn-sńg , koh phah-lōan hit ê chong-giâm .

Hun-in nā sêng-li̍p , tī tèng-hun á-sī ôan-phèng ê sî lóng ū hēng chhin-chiâⁿ pêng-iú , pò in chai chit ê hó-sū , só͘-í chhin-pêng chhek-iú thàm-thiaⁿ chai kiat-hun ê kî-ji̍t , chiū-sī kàu chhin-gēng chêng á-sī chhut-kiō chêng , chiū the̍h hō-lé ( mi̍h á-sī chîⁿ ) khì kā lâm-ka á-sī lú-ka chiok-hō , lóng tio̍h ēng âng-chóa pau . Tùia lm-ka ê chiok-hō sī siá “ Kiat-hunchekhèng, ” tùi lú-ka ê chiok-hō sī siá “ Chng-liâm , ” Chit khóan ê jī-kù , sìn-tô͘ iā thang ēng .

Lūn chhun-liân ê sū , chhiáⁿ khòaⁿ tē 1 bīn í-hā . Chóng-sī hun-in ê sî iā lóng ū tah âng mn̂g-liân , só͘-í chhun-liân í-gōa ê liân-tùi , ū hun-lūi ìn tī hū-lio̍k , hō͘ khiàm-ēng ê lâng chò chham-khó .

Kè-chng chē-chió sī chiàu lâng ê le̍k-liōng , kam , m̄-kam , chóng-sī ū chi̍t hāng bē bô-tit , chiū-sī “ Tō͘-kûn , ” sī seⁿ-kiáⁿ ê sî thang ēng--ê , án-ni sī ū-chiok seng-sán , iā tio̍h tàu hāng , chiū-sī tio̍h tàu kàu 12 hāng , á-sī 10 hāng , Só͘-í “ tō͘-kûn ” í-gōa tio̍h ū lê-thâu seⁿ , hóe-thòaⁿ , chhek-chéng , ông-lâi-hoe , kî-thaⁿ lóng sī kap seⁿ-thòaⁿ ū hoan-hē ê ì-sù , lóng sī khiàn-sǹg , lóng sī īⁿ-toan , sèng-tô͘ lóng m̄-thang án-ni chò .

Sin-kiáⁿ-sài , sin-niû beh ji̍p chhù-lāi , lóng tio̍h chin sè-jī , m̄-thang ta̍h-tio̍h hō͘-tēng , koh sin-niû lóng ū tòe chi̍t ê pô-á lâi , thang táⁿ-chah sin-niû , iā thang liām hó-ōe , ji̍p-pâng sin-niû kiáⁿ-sài chē tùi-bīn , chit sî taⁿ “ kiáⁿ-sun-tháng ”  ê chiū kōaⁿ kiáⁿ-sun-tháng ji̍p-lâi ( “ kiáⁿ-sun-tháng ” phó͘-thong kóng “ io-tháng , ” gôan-chá cha-bó͘-lâng sī ēng che teh sé-e̍k , koh seⁿ kiáⁿ iā-sī seⁿ tī chit ê io-tháng , só͘-í kiò-chò kiáⁿ-sun-tháng ) . Ná kōaⁿ ji̍p-lâi ná liām sì-kù , lóng sī liām hó ōe , kú chi̍t ê lē : 
Kiáⁿ-sun-tháng kōaⁿ kôan-kôan , Seⁿ kiáⁿ seⁿ-sun tiòng chiōng-gôan .
Kiáⁿ-sun-tháng kōaⁿ tín-tāng , Seⁿ kiáⁿ seⁿ sun chò siùⁿ-kang .
Kiáⁿ-sun-tháng kòe hō͘-tēng , Hu-chhe ka hô bān-sū sêng .
Kiáⁿ-sun-tháng kōaⁿ ji̍p-pâng , Pek-liân kai-ló sim hô-tâng .
Liām chi̍t kù chiū siúⁿ chi̍t pau âng-pau . Chit khóan ê sū kīn-lâi ū kái-liông , chóng-sī chhân-chng iáu chin chē lâng teh ēng . Chóng-sī chit khóan hó-ōe , sì-kù lán sìn-tô͘ m̄-thang ēng , iā bián hit khóan gî-sek . Khah iàu-kín tùi khí chhù chiū ū e̍k-keng kap piān-só͘ ê siat-pī , chiū chū-jiân bián koh ēng io-tháng sé-e̍k , iā sī tio̍h án-ni chiah ū ōe-seng .

Chìn-pâng liáu chiū pâng-lāi pâi îⁿ-toh , sin-niû kiáⁿ-sài chē tùi-bīn , pô-á tī tiong-kan kà in chia̍h , sòa kā in liām hó ōe . Tāi-seng chia̍h-îⁿ , khí-thâu sûi-lâng chia̍h chi̍t lia̍p , āu-lâi chiah tui-ōaⁿ óaⁿ koh chia̍h chi̍t-la̍p . Chia̍h îⁿ ì-sù sī chi̍t ke hu-hū hô-ha̍p thôan-îⁿ .
Āu-lâi chiū chia̍h chiú-hun-toh , tio̍h pī-pān 12 óaⁿ , 6 óaⁿ chho 6 óaⁿ chhài , lóng sī pô-á ēng tī ngeh hō͘ in chia̍h ( sī pí--lè nā-tiāⁿ , bô si̍t-chāi chia̍h ) , ta̍k óaⁿ lóng tio̍h liām hó ōe . Kú chi̍t ê lē :
Chia̍h ke , chiah ē khí ke .
Chia̍h jiû-hî , seⁿ kiáⁿ hó io chhī .
Chia̍h lo̍k , chôan siū hok-lo̍k .
Chia̍h ti-tō͘ , kiáⁿ-sài tōa tē-pō͘ .
Chia̍h bah-ôan , bān-sū ôan . 
Chia̍h hî , ( 1 ) Chia̍h hî ām-ē , khoài chò lāu-pē . ( 2 ) Chia̍h hî bóe-chhe , khoài chò ta-ke .
Í-siōng sī 6 óaⁿ chho--ê , koh lâi sī chia̍h 6 óaⁿ chhài--ê .
Chia̍h hok-ôan , seⁿ kiáⁿ seⁿ sun tiòng chiōng-gôan .
Chia̍h âng-chó , nî-nî hó .
Chia̍h tang-koe , tōa hoat hoe ( tōa hoat-châi ê ì-sù ) .
Chia̍h ō͘ , sin-lông hó thân-lō͘ , sin-niû khoài tōa tō͘ .
Chia̍h tiⁿ-tāu , hu-chhe chia̍h kàu lāu-lāu .
Chia̍h tiⁿ-kiat , hó bóe-kiat .
Che lóng sī iⁿ-toan khiàn-sńg , lâng ê gâu , ham-bān , hó-gia̍h , sàn , m̄-sī liām hó-ōe chiū ê , ta̍k hāng lóng sī chiàu Thiⁿ-pē ê chí-ì só͘ an-pâi , só͘-í sèng-tô͘ choa̍t-tùi m̄-thang o̍h . 

Ha̍p-hun liáu , chhiáⁿ lâng-kheh hit ê-hng , sin-kiáⁿ-sài ê pêng-iú chū-chi̍p nāu sin-niû pâng . Chhòng-tī sin-niû , ū sî nāu kàu pòaⁿ-mê . 
Khí-gôan kóng sī in ūi kó͘-chá ū hô͘-lî-chiaⁿ ài lâi hāi sin-lông , sin-hū , sin-niû pâng ài khah chē lâng khah lāu-jia̍t , khah ū lâng-khì , chiū-sī iông-khì khah kiông , chiū hô͘-lî-chiaⁿ m̄-káⁿ lâi . Nā-sī kó͘-chá So͘ Tong-pho  ê sió-mōe kè Chîn Siáu-iû  ê sî , Chîn Siáu-iû ê pêng-iú chin-chē , nāu pâng nāu kàu thiⁿ beh kng chi̍t nn̄g tiám , só͘-í So͘ sió-chiá chiū chò si lâi mē in , tùi án-ni lâng chiū liām sím-mi̍h sì kù , thiau-lân sin-niû . Ań-ni che m̄-nā sī pháiⁿ hong-sio̍k , iā sī ū tōa-tōa khiàn-sńg tī-teh , sèng-tô͘ tek-khak m̄-thang ū chit hō hong-sio̍k . 
I-gōa liām sì kù , liām hó-ōe lóng m̄ eng-kai . Sǹg-miā , khòaⁿ-miā , chhin-niā iā sī put-kai , in-ūi it-chhè lóng sī Siōng-tè teh liap-lí . Kìⁿ-nā sêng-sim sin-khò Chú , I lóng kā lán an-pâi tú-hó , lán án-ni sìn lâi gîm Sèng-si 164 siú chiah ū ì-gī .

Che sī Au Bí ê kòan-sio̍k , kiat-hun āu 30 ji̍t kan , ta̍k ji̍t lim bi̍t-thn̂g chúi á-sī bi̍t chúi , só͘-í chheng chò “ bi̍t-goa̍t ”  . Tī chit goe̍h-ji̍t tiong sin-lông sin-hū khah chē saⁿ-chhōa khì sin-hun lú-hêng , kiò-chò “ tō͘ bi̍t-goa̍t . ”
Hō͘ sin-hun hu-hū chi̍t ê kî-kan ū te̍k-kôan thang chheng-êng , kòe tiⁿ-bi̍t ê seⁿ-oa̍h sī chin hó ê sū , chiàu Sin-bēng-kì jîn-tō-tek lu̍t-hoat , ” Sin chhōa bó͘ ê lâng m̄-thang khì kau-chiàn , iā m̄-thang kau-tài i pān-lí sím-mi̍h sū , thang hō͘ i tī ke-lāi chheng-hân chi̍t nî ” ( Sin 24 : 5 ) . Khó-sioh hiān-sî ê siā-hōe bē thang chò kàu án-ni , nā ē thang chhin-chhiūⁿ Au Bí ū chi̍t goe̍h-ji̍t ê te̍k-kôan iā sī hó , koh-khah ǹg-bāng chit ê tiⁿ-bi̍t ê seⁿ-oa̍h m̄-sī chi̍t goe̍h-ji̍t á-sī chi̍t nî , sī tio̍h tī Chú ê lāi-bīn keng-kòe tiⁿ-bi̍t ê seⁿ-oa̍h kàu chi̍t-sì-lâng .

Gôan-chá kiat-hun āu 3 ji̍t kū-á tio̍h thàm pâng , the̍h piáⁿ kap âng-hoe lâi , hoe tio̍h ē kiat-chí--ê , sin-niû thâu-khak ê hoe kin-á-ji̍t tio̍h ōaⁿ , só͘-í iā kiò-chò “ ōaⁿ hoe . ”
Kàu tē 4 ji̍t chiū-sī “ thâu-tńg-kheh , ” sin-niû kiáⁿ-sài sio chhōa khì lú-ka . Kīn-lâi kán-séng kái kiat-hun ê keh-ji̍t chiū thâu-tńg-kheh . Kiáⁿ-sài tio̍h tòa lé-piáⁿ kap bí-láu chò lé-mi̍h . Lú-ka thâu chi̍t pái ngiâ-chi̍h sin-kiáⁿ-sài , chhiáⁿ chhin-chiâⁿ lâi kap kiáⁿ-sài saⁿ-bat , sòa khui chiok-iân , só͘-í phó͘-thong kóng “ chhiáⁿ kiáⁿ-sài . ” Khah chá ta̍k hāng lóng ài chiàu lé-sò͘ , só͘-í lóng tio̍h chhiàⁿ lé-seng chò phōaⁿ thang táⁿ-chah kiáⁿ-sài , in-ūi kó͘-chá ê lé-sò͘ chin lô-so , chhù-piⁿ á-sī chhin-chiâⁿ ū lâng kòe-thâu mâ-hôan sòa ná chhin-chhiūⁿ teh thiau-lân kiáⁿ-sài , sòa pìⁿ-chò chhòng-tī kiáⁿ-sài , chiām-chiām pìⁿ pháiⁿ hong-sio̍k , kīn-lâi í-keng bô án-ni . Iā chit ji̍t kiáⁿ-sài tio̍h pī-pān âng-pau hō͘ sin-niû ê kong-má , pē-bó , hiaⁿ-tī kap gín-ná , iā kong-má , pē-bó tio̍h pau têng-pōe kā i hôe .
Lūn pau âng-pau ê sū , chīn-liōng tio̍h hòe khah hó , in-ūi ū pau bô chiâu tio̍h , sòa seⁿ-khí bô hó kám-chêng , só͘-í lióng-ke sū-sian chham-siông , tāi-ke séng-lio̍k khah hó .
Chhiáⁿ kiáⁿ-sài tāi-khài sī tiong-tàu , ( to͘-chhī khah chē sī chhiáⁿ ê-hng ) . Chhiáⁿ liáu tio̍h hōe-bīn , kàu ji̍t beh àm chiah tńg-khì , sī tùi “ àm-àm bong seⁿ ta-po͘ ” ê bê-sìn lâi .
Só͘ tio̍h hôe ê lé-mi̍h sī bí-ko-tāu , âng-thô , kam-á , keng-chio , iáu nn̄g hāng siāng iàu-kín , chiū-sī kòa bóe kam-chià kap chhōa-lō͘ ke chi̍t tùi . Kòa bóe kam-chià ì-sù sī tiⁿ tio̍h ū thâu ū bóe , koh kam-chià tio̍h chhah tī bn̂g-ni̍h hō͘ i seⁿ-thòaⁿ . Chi̍t tùi ke-á tio̍h kò͘ hō tōa-chiah seⁿ-thòaⁿ , lóng sī piáu-bêng seⁿ-thòaⁿ .
Taⁿ ē tiⁿ-bi̍t ê seⁿ-oa̍h ū thâu ū bóe , put-chāi tī kam-chià , sī chāi-tī hu-hū ū chhî-siú Chú ê kà-sī , ū siú ha̍p-hun ê sî só͘ sē ê iok á-bô , koh ē seⁿ-thòaⁿ bē seⁿ-thòaⁿ lóng sī Siōng-tè ê in-tián . Só͘-í sèng-tô͘ tek-khak m̄-thang o̍h hit hō khiàn-sńg . Koh chhiáⁿ kiáⁿ-sài iā bo̍h-tit khoa-tiong lōng-hùi , chīn-liōng chhiáⁿ chhin-cho̍k lâi kap kiáⁿ-sài saⁿ-bat chiū hó .

Hū-jîn-lâng ū-sin ê sî ū chéng-chéng ê bê-sìn .
1 ) Thai-sîn  . Thâu-chi̍t hāng kóng ū thai-sîn , só͘-í chhù-lāi it-chhè ê mi̍h-kiāⁿ lóng m̄-thang chhiâu tín-tāng , á-sī tèng sím-mi̍h mi̍h , kiaⁿ-liáu ē tāng-tio̍h , nā tāng-tio̍h chiū ē pak-tó͘ thiàⁿ á-sī làu-teh , á-sī lân-sán . Nā tāng-tio̍h chiū chhiáⁿ sai-kong lâi an-thai . Si̍t-chāi kàu-gia̍h bê-sìn , chhiâu mi̍h tín-tāng kap thai-jî thài ū koan-hē ? Put-kò ū-sin ê hū-jîn-lâng nā sin-thé m̄ tú-hó , á-sī the̍h kòe-thâu tāng ê mi̍h , chiū kiàm-chhái hoat-seng kò͘-chiòng , nā án-ni khah hó khì chhōe i-seng , á-sī hàn-io̍h tiàm thiah “ an-thai-ím ”  choaⁿ lâi chia̍h khah thò-tòng .
2 ) M̄-thang khòaⁿ ka-lé hì , ài seⁿ-tio̍h nǹg-kut--ê .
3 ) M̄-thang hāⁿ gû-soh , gû 12 goe̍h-ji̍t chiah ē seⁿ , só͘-í nā hāⁿ-tio̍h gû-soh tio̍h kōaⁿ 12 goe̍h-ji̍t .
4 ) M̄-thang hāⁿ-tio̍h chhìn , nā hāⁿ-tio̍h ē kōaⁿ 16 goe̍h-ji̍t .
5 ) M̄-thang pa̍k mi̍h-kiāⁿ , ài seⁿ-tio̍h hiuⁿ-iûⁿ chhiú--ê .
6 ) M̄-thang ka mi̍h , ài seⁿ-tio̍h khi̍h-chhùi--ê .
7 ) M̄-thang thīⁿ saⁿ-khò͘ á-sī chǹg sím-mi̍h mi̍h , ài seⁿ-tio̍h chheⁿ-mê--ê , téng .
Che lóng sī bû khe chi tâm ê bê-sìn , put-kò ū-sin ê tiong-kan “ thai-kàu ”  tio̍h chin chù-ì , ka-têng ê khôan-kéng tio̍h kò͘ hō͘ i chheng-hiu , iàu-kín m̄-thang saⁿ-kek , á-sī ū sím-mi̍h te̍k-pia̍t ê chhì-kek , ka-têng tio̍h ū kèng-khiân ê hun-ûi-khì , thai-jî chiah ū bó ê éng-hióng .

Gôan-chá ū kúi-nā khóan ê miâ .
a ) Jú-miâ  , chhut-sì ê sî só͘ hō ê miâ , tāi-khài chhut-sì chi̍t lé-pài á-sī 10 ji̍t lāi tio̍h hō miâ pò hō͘-kháu .
b ) Thó͘-miâ . Sī pa̍t-lâng khòaⁿ i ê sèng-chit , iông-māu kā i chhiok-hō--ê , siông-siông pí jú-miâ khah thong-hêng .
) Chheh-miâ . Ji̍p-o̍h ê sî sian-seⁿ kā hō--ê , su-tē kan kap tông-o̍h kan , khah siông ēng ê miâ .
) Jū-miâ  . Ta-po͘--ê 16 hòe sêng-liân ê sî sian-siⁿ koh kā i hō--ê , chun-sio̍k  í-gōa kiò jū-miâ khah ū lé-sò͘ .
e ) Hō  . Ū koaⁿ chòe ê lâng kap ū ha̍k-ūi ê lâng lóng ū i ê hō .
) Sē-miâ  . Sí-āu chiah sàng i ê miâ , ū chiok-ūi ( ê ) kap í-siōng ê lâng , sī tùi tiâu-têng hā-sù--ê .
Taⁿ chāi-lâi teh hō-miâ ê phiau-chún , tāi-khài ta-po͘--ê lóng hō iông-sèng ê miâ , chhin-chhiūⁿ , , téng . Cha-bó͘--ê sī hō im-sèng ê miâ , chhin-chhiūⁿ , , téng , siông-sè sī
1 ) Ēng ngó͘-hêng hō-miâ  .
Sī ēng phòe ngó͘-hêng phòe-ha̍p seⁿ nî , goe̍h , ji̍t , sî lâi hō miâ . Khah siông chhiàⁿ khòaⁿ-miā sian pâi sì-thiāu , khòaⁿ sī khiàm sím-mi̍h , nā khiàm chúi ê lâng chiū kā hō .
 Ēng lûn-sū hō-miâ  .
Chiū-sī chiàu jī-ûn  hō-miâ , sī ēng chi̍t kù hó kù 4 jī lâi hō , chhin-chhiūⁿ .
 Chhiok-kéng ê hō-miâ  .
Chiàu chhut-sì hit sî ê chêng-kéng lâi hō miâ , chhin-chhiūⁿ chhun-thiⁿ sî seⁿ--ê , chiū miâ Chhun-seng (春生) .
4 ) Chí-tē hō-miâ  .
Chhin-chhiūⁿ téng .
 Thok-pì hō-miâ  .
Chiū-sī tit sîn-bêng , tit hok-ūn lâi hō miâ , chhin-chhiūⁿ , , téng .
6 ) Iàm-sèng hō-miâ  .
Iàm-sèng sī iàm siâ-khì lâi khah iâⁿ--i ê ì-sù , gín-á chhut-sì chiū hō͘ khòaⁿ-miā sian sǹg , nā pháiⁿ-ūn ê gín-á chiū tau-kang hō bái miâ , siâ-sîn chiah ē iàm-chiān , án-ni chiah ē hó io-chhī , chhin-chhiūⁿ , téng , che sī bè-sìn , sìn-tô͘ choa̍t-tùi m̄-thang o̍h .
7 ) Chiàu hêng-thàn hō-miâ  .
Chhin-chhiūⁿ Tōa-thâu , Khoah-chhùi .
8 ) Hù sèng hō-miâ  .
Khòaⁿ gín-á ê sèng-chit hō miâ , chhin-chhiūⁿ Ài-háu , Chhong-bêng téng .
9 ) Chioh mi̍h hō-miâ  .
Chioh pa̍t-mi̍h ê bêng-sû lâi hō miâ , chhin-chhiūⁿ Lêng , Hōng , Hó͘ , Chio̍h-thâu téng .
10 ) Kò͘-tián hō-miâ  .
Tiong-liû í-siōng tì-sek kai-kip ê lâng khah-siông ēng kò͘-tián lâi hō gín-á ê miâ , chhin-chhiūⁿ Khim-hiân  , Hông-bêng  téng .
Kīn-lâi ū chi̍t khóan jī-oe̍h-sò͘ ê bê-sìn , chiū-sī sǹg sèⁿ-miâ ê jī-oe̍h ê siàu-gia̍h lâi tēng lâng ê ūn-miā , in-ūi án-ni lōa-chē lâng khó͘-sim teh kái sèⁿ-miâ , khó͘-sim chhiàⁿ lâng sǹg jī-oe̍h lâi miâ gín-á ê miâ .
Lán tio̍h chhim chai teh kóan-lí lâng ê ūn-miā--ê sī Siōng-tè , lán siông-siông thiaⁿ-kìⁿ nn̄g ê siāng miâ , siāng sèⁿ , jī-oe̍h lóng pêⁿ chē , chóng-sī chi̍t ê chin hó , chi̍t ê chin bái , só͘-í m̄-thang thàn hit hō bê-sìn .

Seⁿ gín-ná móa chi̍t goe̍h-ji̍t hō chò móa-goe̍h , chit sî ê hêng-sū kiò chò “chò móa-goe̍h.” Tāi-khài tī chit ji̍t tio̍h kā gín-ná thì teh-mn̂g , 
Nā cha-bó͘--ê chiū chí-ū liām “ Bā-hio̍h , bā-hio̍h ” nā-tiāⁿ .
Iā tio̍h chú ke-chiú iû-pn̄g pài pu̍t . Chiah-ê lóng sī khiàn-sńg , sìn-tô͘ m̄-thang o̍h .
Āu-thâu tio̍h sàng “ thâu-bóe , ” chiū-sī tùi thâu-khak kàu kha só͘ tio̍h ēng ê mi̍h , chiū-sī saⁿ-khò͘ , ê boe̍h , bō , gìn-pâi , á-sī kim só-liān téng í-gōa chò “ 4 goe̍h-ji̍t ” á-sī chò “ tō͘-chè ” lóng tio̍h , iā gōa-ke só͘ sàng lâi ê mi̍h lóng tio̍h tiò bān-jī chò hō

Tāi-khài hó-sū ê pò͘-lūi , te̍k-pia̍t chò móa-goe̍h , 4 goe̍h-ji̍t , á-sī tō͘-chè ê gín-á-saⁿ , ta̍k hāng lóng ēng âng-se tiò ê kì-hō , chiū-sī tiò bān-jī .
Chit ê kì-hō sī Hu̍t-kàu ê kì-hō , kiò-chò , sī Hu̍t-sim ê kì-hō .
Kì-jiân sī án-ni , lán Ki-tok-tô͘ kiám thang koh tiòchit hō kì-hō ? Góa siūⁿ m̄-bián , nā ài tiò , chiū tio̍h tiò jī , sī Ki-tok ê si̍p-jī-kè , in-ūi kiám-chhái ū lâng ài hun-piat sī gōa-ke lâi chò móa-goe̍h , á-sī chò tō͘-chè ê , só͘-í nā ài tiò , chiū tiò jī chò kì-hō .

Tâi-ôan lâng tùi song-sū ê lé-sò͘ chin in-khîn , tì-ì koh hok-cha̍p . Chhâ-khó hit ê gôan-in ū kúi-nā hāng .

Ū lâng kóng “ Sí soah , sí tō soah . ” che kiám-chhái sī teh kóng “ Saⁿ chhùn khùi chi̍t-ē tn̄g , bān-sū soah ” Án-ni sī kóng saⁿ chhùn khùi nā tn̄g , chiū jio̍k-thé-siōng ê sū lóng soah . M̄-kú hit ê saⁿ chhùn khùi tàu-tí sī sím-mi̍h ? Lâng lóng ē keng-giām tio̍h tī bîn bāng tiong kìⁿ-tio̍h saⁿ-lī hn̄g-hn̄g ê chhin-lâng á-sī kó͘-kū ê pêng-iú , koh ū lâng tī chhut-gōa tiong ē kìⁿ-tio̍h sí khì ê chì chhin pò i chai i sí ê sū á-sī tī bōng-iû-pēⁿ ( it-poaⁿ kóng hō͘ mo͘-sîn-á mo͘--khì ) kî-īⁿ ê hiān-siōng , lâi khòaⁿ-chhut lâng m̄-sī kan-ta tī jio̍k-thé teh oa̍h , sī iáu ū chi̍t ê “ saⁿ chhùn khùi ” chiah ē oa̍h , Sèng-keng iā bêng-bêng kà-sī lán “ Siōng-tè ēng thô͘-hún chhiau chò lâng , pûn khùi ji̍p i ê phīⁿ-khang , i chiū chiâⁿ oa̍h ê lêng-hûn ” ( Chhòng 2 : 7 ) .
Taⁿ chit ê khùi á-sī saⁿ chhùn khùi ta̍k kok ê lâng lóng ū in ê bêng-chheng , iā lóng tùi kó͘-chá chiū teh kóng : Lô-má lâng chheng chò “ Manes , ” Pho-su lâng chheng chò “ , ” Ìn-tō͘ lâng chheng chò “ , ” Hi-lia̍p lâng sī chheng chò “ Tehoi , ” chiū-sī lán só͘ teh kóng ê “ lêng-hûn . ” Iā Ai-ki̍p lâng chheng chit ê lêng-hûn chò “ Ba . ” Chit ê “ Ba ” lī-khui seng-khu liáu-āu , thang khì Ositis só͘ pī-pān ê lo̍k-hn̂g , āu-lâi beh koh chhēng i gôan-pún ê seng-khu koh-oa̍h ( : lonia , : teh ) .
Tī chit chân lán Tiong-kok ê su-siúⁿ sī kóng “ iû-hûn lī-pheh”  . Taⁿ tàu-tí “ hûn ” kap “ phek ” sī sím-mi̍h ? Chiàu Ia̍h-keng  kóng “ hûn ” sī lâng ê cheng-sîn , lī-khui hêng-thé iáu-kú ē thang chûn-chāi--ê ( “ ” ) . Chiàu Chó-tōan  ê chù , sī kóng hū hêng ê lêng sī “ phek , ” hū khì ê sîn sī “ hûn , ” iā hū hêng ê lêng chiū-sī tú-á chhut-sì ê sî , ū jíⁿ-bo̍k , chai-bat , kha-chhiú ê ūn-tōng , thî-kiò ê siaⁿ ( “ . ” ” . , , , , , , , , ” ) Lé-kì  sī kóng “ phek ” sī hêng-thé , kui tī tē ; “ hûn ” sī khì , kui tī thiⁿ . ( “ , . ” : “ ” , , , . ” ” , ” ) .
Put-kò kó͘-chá lâng tī keng-giām kap bîn-bāng sìn ū lêng-hûn , ū iû-hûn lī-phek ê koan-liām , sòa seⁿ-chhut “ Cheng-lêng chông-pài ” ( 精靈崇拜, Spiritism ) , sòa chìn-pō͘ kàu tī “ Chó͘-lêng chông-pài ” ( 祖靈崇拜, Ancestor Worship ) .
Chóng-sī tùi chhò-gō͘ ê kho-ha̍k su-siúⁿ seⁿ-chhut ” î-bu̍t chú-gī ”  sòa kóng “ sí soah , sí soah ” “ sí kúi giâ tāng kê bô lâng khòaⁿ-kìⁿ ” m̄ sìn ū lêng-hûn , tì kàu lâng hòng-táⁿ hui-hui chok-tái , bû-hū bû-kun , bû-ok put-chok , kun thâu-bú tàu tōa lia̍p , kiông khi jio̍k , jio̍k-jio̍k kiông-si̍t , phò-hoāi jîn-lûn tō-tek , pāi-hoāi siā-hōe ê tia̍t-sū , hó͘-jīn hàu-tō . m̄ jīn Siōng-tè , bô kiaⁿ sím-phòaⁿ .
Nā-sī lán tio̍h khak-si̍t chai “ lâng ū chi̍t pái sí . í-āu ū sím-phòaⁿ ( Lâi 9 : 27 ) . “ In-ūi lán chèng lâng lóng tek-khak tio̍h hián-bêng tī Ki-tok ê kong-chō chêng , hō͘ ta̍k lâng chiàu i tùi seng-khu só͘ kiâⁿ ê tāi-chì , he̍k-sī hó , he̍k-sī pháiⁿ , lâi siū pò-èng ” ( II Lîm 5 : 10 ) .

Téng-bīn só͘ kóng ê “ iû hûn lī-phek ” ê sū . Tō-kàu ê lâng ké-soeh “ hûn ” sī “ iông-sîn ” “ phek ” sī “ im-sîn ” ( “ , ” ) Sòa kóng “ phek ” sī “ chiaⁿ ” ( “ , ” ) sīm-chì kóng ū “ sam-hûn chhit-phek ” ( 魄) (雲笈七 “ . , . , . , . , , , , , , , , ” ) Chóng kóng “ chhit-phek ” sī seng-khu lāi ê bô chheng-khì ê kúi , put-kò Tō-kàu ê lâng sī kóng “ phek ” sī tī bōng-lāi , ” hûn” tio̍h lo̍h in-kan  , chiàu seⁿ-chêng só͘ kiâⁿ ê hó-pháiⁿ siū sím-phòaⁿ , tio̍h keng-kòe 10 tiān ê Giâm-lô ông ê sím-phòaⁿ .
Tē 1 tiān : Chîn-kóng ông .
Pó-hō͘ seⁿ-chêng ū hó só͘ kiâⁿ ê lâng , phài hō͘-ōe chhōa i kòe kim-kiô , chún-pī thang khì Se-thian .
Tē 2 tiān : Chhó͘-keng ông .
Koah chi̍h tē-ge̍k : So-lōng lâng saⁿ kò , á-sī hāi lâng--ê , tio̍h koah chi̍h .
Chián-to tē-ge̍k : So-lōng lâng ê bó͘ koh khì kè pa̍t-lâng--ê tio̍h chām chńg-thâu-á .
Tiàu thi̍h-chhiū tē-ge̍k : Kóng pe̍h-chha̍t hāi lâng , sái-lōng hō͘ lâng pē-kiáⁿ , hiaⁿ-tī bô hô--ê , tio̍h tiàu thi̍h-chhiū .
Tē 3 tiān : Sòng-tè ông .
Gia̍t-kiàⁿ-tâi tē-ge̍k : Hōan-chōe ê lâng m̄-jīn i ê chōe ê sî , ēng chit ê kiàⁿ kā chiò , chiū hó-pháiⁿ chek-sî bêng-pe̍k .
Lo̍h-chhoe tē-ge̍k : Kāu-ōe ê cha-bó͘ lâng , á-sī hām-hāi lâng--ê , tio̍h lo̍h lâng-sn̂g chhoe .
Tē 4 tiān : Ngó͘-koan ông .
Tâng-thiāu tē-ge̍k : Thâi-lâng pàng-hóe--ê , tio̍h lám tâng-thiāu ( tâng-thiāu lāi hóe put-sî teh to̍h , tâng-thiāu put-sî sī sio kah âng kòng-kòng ) .
Kiàm-soaⁿ tē-ge̍k : Khi-môa sîn-pu̍t , sat-hāi khîm-siù--ê , tio̍h thǹg chhiah-kha peh kiàm-soaⁿ .
Hân-peng tē-ge̍k : Thong-kan hāi hu , tūi-thai , chio lâng poa̍h-kiáu , bô khòaⁿ-kò͘ pē-bó , bô-jîn bô-gī--ê , tio̍h thǹg chhiah-thé lo̍h tī léng-ki-ki ê peng-tè ê lāi-bīn .
Tē 5 tiān : Giâm-lô ông .
Iû-tiáⁿ tē-ge̍k : Chò chha̍t , chà-khi , kiat-tóng , chò pháiⁿ , bû-kò , koái-iú , kiōng-bô͘ , hoâiⁿ-niá , chhiúⁿ-the̍h lâng--ê , tio̍h lo̍h iû-tiáⁿ chìⁿ .
Tē 6 tiān : Khà-siâⁿ ông .
Gû-kheⁿ tē-ge̍k : Siong-hāi lâng ê sèⁿ-miā , thâi khîm-siù--ê , tio̍h lo̍h tī iá-gû ê kheⁿ--ni̍h , hō͘ iá-gû tak-sí .
Chio̍h-ap tē-ge̍k : Ká-sí lâng , teh-sí gín-á--ê , tio̍h ēng tōa-chio̍h teh-sí .
Cheng-khū tē-ge̍k : Cheh-thoah ngó͘-kok , ná-chia̍h ná kóng put-pêng ê lâng , tio̍h lo̍h cheng-khū cheng .
Tē 7 tiān : Thài-san ông .
Chìm-hoeh-tî tē-ge̍k : Lân-sán ê hū-jîn-lâng , phah lâ-sâm chàu-sîn--ê , put-hàu ta-ke-koaⁿ-- ê , bô chèng-keng ê chāi-sek-lú, bô chèng-keng ê nî-ko͘, phiàn lâng ê cha-bó͘-kiáⁿ bē chò chhiong-ki--ê, khó͘-to̍k chêng-lâng-kiáⁿ--ê, koái-iú hū-lú kiâⁿ put-chèng--ê, lóng tio̍h chìm-hoeh-tî .
Tē 8 tiān : Pêng-téng ông .
Hóe-soaⁿ tē-ge̍k : Lim chiú ê hôe-siūⁿ , sai-kong , thau-the̍h kong-kim , kong-mi̍h--ê , pàng hóe sio soaⁿ--ê , tio̍h chiūⁿ hóe-soaⁿ .
Lo̍h-bō tē-ge̍k : Hôe-siūⁿ sai-kong cheh-thoah ngó͘-kok--ê , chò chha̍t--ê , chia̍h chho--ê , tio̍h lo̍h chio̍h-bō bō .
Tē 9 tiān : To͘-chhī ông .
To kù tē-ge̍k : Koái-iú lâng ê chú-tē , hū-lú--ê , seng-lí lâng hó͘-lâng chia̍h--lâng ( hó͘-lâng ê chhìn-thâu , chia̍h lâng kin-niú téng ) , tio̍h ēng kù-á kù . Phah-la̍h ê lâng tio̍h hō͘ hó͘ kā-sí
Tē 10 tiān : Chóan-lûn ông .
Pháiⁿ khóan-thāi khîm-siù--ê , chóan-sè chò khîm-siù ; thâi lâng bān-sì bē-thang chóan-sè , tio̍h kàu chòe-āu ê sím-phòaⁿ , hó-lâng chóan-sè chò hó-lâng , ū te̍k-pia̍t chò hó ê lâng chiū thang sàng i khì se-thian seng Hu̍t .
Kì-jiân án-ni , kiáⁿ-jî-sun chhin-chhiūⁿ chāi-seⁿ m̄-kam sī-tōa-lâng siū-khó͘ , sí-āu iû-gôan ài i ê lêng-hûn hióng-hok , chiū seⁿ-chhut chiah-ê chò kong-tek , chhiau-tō͘ , chè-hiàn ê lé-sò͘ .

In-ūi sìn lêng-hûn chhin-chhiūⁿ seⁿ chêng ē khòaⁿ kò͘ kiáⁿ-sun , só͘-í kiáⁿ-sun tio̍h iû-gôan chiàu kū hàu-kèng in , ǹg-bāng in pó-pì , chiah ū téng-bīn só͘ kóng ê Chó͘-lêng chong-pài  . Che iā sī lán Tiong-kok ê hàu-tō su-siúⁿ , Khóng-chú ū chó͘-chi̍t chò “ kín-sīn sī tōa lâng ê lîm-chiong , koh tio̍h tui-liām chó͘-lêng ”  , sòa kà-sī pē bó chāi-seⁿ tio̍h chiàu lé-sò͘ ho̍k-sāi in , sí ê sî tio̍h chiàu lé-sò͘ an-chòng , chiàu lé-sò͘ kā i chè-hiàn , hàu-chú teh ho̍k-sāi sī-tōa-lâng ū saⁿ-tiâu tō-lí :
Chāi-seⁿ tio̍h hōng-ióng , sí ê sî tio̍h ai-siong , ai-siong liáu-āu tio̍h chè-hiàn , hōng ióng tio̍h khòaⁿ ū chun-kèng sūn-ho̍k á-bô ? Ai-siong tio̍h khòaⁿ ū pi-ai á-bô ? Chè hiàn iàu-kín sī tio̍h kiong-kèng ( , , . , : , , : , , ) .
Khó-sioh Khóng-chú só͘ kà-sī ê hàu-tō , Tō-kàu koh ké chhoa̍h-khì , chō-chhut “ 24 hàu ” ê kò sū , chhin-chhiūⁿ Teng-lân hiah put-hàu ê lâng , lāu-bó sí-liáu chiah chng sîn-chú ( ke-sîn-pâi ) lâi kā i hàu , án-ni iā chiūⁿ “ 24 hàu soaⁿ ” iā sǹg chò hàu-chú , tì-kàu pāi-hoāi jîn-lûn , chē-chē put-hàu kiáⁿ , chāi-seⁿ put-hàu , kàu pē-bó sí-liáu chiah teh hàu , koh ū chē-chē ê īⁿ-toan , tùi án-ni chiū seⁿ-chhut chin chē hok cha̍p ê lé-sò͘ .
Tī chia chí-ū thó-lūn kúi-hāng hiān-sî ū teh liû-hêng ê hong-sio̍k , tek-pia̍t kap lán Sèng-kàu ū koan-hē--ê chò chham-khó .

Pēⁿ-lâng nā chia̍h io̍h , khit lô͘-tan , mn̄g-sîn thok-pu̍t lóng bô hāu , chai-iáⁿ ē sí ê sî , chiū chiong pēⁿ-lâng poaⁿ chhut-lâi thiaⁿ-thâu hō͘ i tn̄g-khùi ; che kiò-chò poaⁿ-pho͘ , á-sī sóa-pho͘ , ū sî kiò-chò piàⁿ-thiaⁿ . Chiàu kó͘-lē , ta-po͘-lâng sī chèng-chhím (正寢) , cha-bó͘-lâng sī lōe-chhím (內寢) . Só͘-í lâm--ê khǹg chiàⁿ-pêng , lú--ê khǹg tò-pêng ê thiaⁿ-piⁿ Khah hó kòe ê lâng sī lîm-sî tah chi̍t ê bîn-chhn̂g , phó͘-thong lâng sī ēng tek-pín khòe tī thô͘-kat téng chhu chháu-chhio̍h . Kan-khó͘ lâng ū sî chí-ū chhu tiū-chháu nā-tiāⁿ .
Tōa-lâng sí chiah ū poaⁿ-phō , gín-á chiū bô , chí-ū tùi bîn-chhn̂g sóa lo̍h-khì pâng-keng ê thô͘-kha nā-tiāⁿ . Iū-koh sui-jiân sī tōa-lâng , nā hit lāi-bīn ū pí sí-lâng khah sī-tōa ê lâng iáu tī-teh ê sî , chiū bē thang poaⁿ tī thiaⁿ-thâu , chí-ū thang poaⁿ chhut-lâi hō͘-lêng-á nā-tiāⁿ . Chóng-sī nā-sī hit ke ê kong-lô-chiá , chhin-chhiūⁿ tōa-kiáⁿ á-sī chek , peh , chiū put-chāi chhú-hān .
Gôan-lâi : Poaⁿ-pho͘ sī bê-sìn ê chò-hoat . In-ūi sè-sio̍k sìn kóng lâng nā tī bîn-chhn̂g ni̍h tn̄g-khùi , kàu sí ê sî tī im-kan tio̍h giâ bîn-chhn̂g-kê , in-ūi kiaⁿ-liáu án-ni , chiū thàn i bōe tn̄g-khùi ê sî kóaⁿ-kín chhiau-chhe̍k kā i poaⁿ-sóa khì thiaⁿ-thâu .
Lán sèng-tô͘ : Tek-khak m̄-thang án-ni sìn , m̄-thang án-ni kiâⁿ . Lán tio̍h chhiáⁿ bo̍k-su lâi lé-pài , á-sī ke-lāi ê lâng chū-chi̍p thè i kî-tó , hō͘ i pī-pān sim piān-piān thang kìⁿ lán ê Chú . Te̍k-pia̍t i tī sè-kan ē sî nā ū sím-mi̍h hia̍p-hiâm ê sū , tio̍h tī hit tia̍p siat-hoat hō͘ i jīn chōe , saⁿ sià-bián , kiû Thiⁿ-pē tī lán ê Chú ê miâ sià-bián i ê chōe , hō͘ i thang chhēng Chú ê pe̍h-saⁿ chheng-khì pêng-an tńg-khì lán Pē ê ke .
Ūi-tio̍h ji̍p-bo̍k á-sī kò-pia̍t-sek ê to͘-ha̍p-siōng , tī thiaⁿ-thâu khah hó-sè , in-ūi án-ni tio̍h chiong ûi-hâi î-sòa lâi thiaⁿ-thâu sī ko͘-put-chiong ; chóng-sī m̄-thang chhin-chhiūⁿ sè-sio̍k chit khóan bê-sìn ê tōng-ki , tī i bōe tn̄g-khùi ê sî lâi chhiau-chhe̍k .

Cha̍p-jī hòe í-lāi iáu-siū sí ê , á-sī put-hàu , gâu húi-hoāi pē-kong ê ke-hóe ê kiáⁿ-jî kiò-chò thó-chè kiáⁿ , á-sī kiò-chò “ iáu-siū-á ” Chit khóan kiáⁿ nā sí bô poaⁿ-pho͘ , iā bô kiò sai-kong tō-sū .
Gôan-lâi : Sè-sio̍k lâng sìn kóng che sī in-ūi chó͘-kong tī chêng-sì ū khiàm lâng ê chîⁿ bô hêng , só͘-í chè-kôan-chiá chóan-sè lâi chhut-sì chò chè-bū-chiá ê kiáⁿ-sun , lâi khai i ê ke-hóe , bô-kóng bô-tàⁿ lâi kiông-chè chip-hêng i ê chè-kôan .
Lán sèng-tô͘ : M̄-thang án-ni sìn , tùi sè-kiáⁿ ê lîm-chiong iā tio̍h chiàu tián-lé lâi kí-sek an-chòng .

Beh hō͘ sí-lâng chhēng ê i-ho̍k kiò-chò siū-i  , tio̍h tāi-seng hō͘ hàu-lâm chhēng . Tī thiaⁿ-chêng ê nî-chîⁿ hē chi̍t ê kám- ô͘ , khǹg chi̍t tè sè-tè í á
Phó͘-thong song-sū ê sò͘-jī lóng sī ēng khia-sò͘ , só͘-í saⁿ-á iā sī sǹg 5 têng , 7 têng , á-sī 11 têng . Lâm--ê nn̄g niá khò͘ , lú--ê 3 niá kûn . Chiah-ê khah siông chāi-seⁿ chiū chò piān-piān . Ū sî sī kè chhut ê cha-bó͘-kiáⁿ tī 61 tōa seⁿ-ji̍t ê sî chò tńg-lâi hō͘ sī-tōa-lâng , kiò-chò tiuⁿ-lān saⁿ-á-khò͘ .
Gôan-lâi : Chit khóan thò-saⁿ sī bê-sìn , liû-thôan kóng , Gô͘ Sam-kùi  hâng Chheng  ê sî ê iok-sok Seng kui Chheng , sí kui Bêng  .
Lán sèng-tô͘ : M̄-thang thàn . Chóng-sī tio̍h pī-pān chheng-khì-siùⁿ ê i-ho̍k lâi tiuⁿ-chhēng sī eng-kai . Ū lâng ài ēng pe̍h-saⁿ , piáu-bêng chheng-khì sī hó .

Sī-tōa-lâng sí ê sî , sī-sè ê i-ho̍k lóng tio̍h ōaⁿ , hū-jîn-lâng ê thâu-mn̂g tio̍h tháu , tû-khì it-chhè ê chng-thāⁿ ; taⁿ-po͘ lâng tio̍h thǹg bō , thǹg ê , chhēng sò͘-ho̍k Lēng-gōa tio̍h pī-pān chhēng-chhah , ēng môa-tē , á-sī pe̍h-pò͘ só͘ chò ê , chiàu ta̍k lâng ê chhin-se lâi chò , che kiò-chò hà-ho̍k á-sī song-ho̍k , lâi pun hō͘ beh hōe-chòng ê chhin-lâng ta̍k ê lóng ū . Che kiò-chò pun hà-ho̍k .
Gôan-lâi : Che sī piáu-sī pi-ai ê ì-sù , chhin-chhiūⁿ Kū-iok sî-tāi chhēng môa-saⁿ ê pi-siong , bô sím-mi̍h bê-sìn ê iû-lâi .
Lán sèng-tô͘ : Thang chiàu ta̍k tē-hng ê hong-sio̍k só͘ tēng chhin-se ê kì-hō lâi chhēng . Ū kàu-hōe ū pī-pān piān-piān thang èng song-ka ê chioh-iōng , iā sī hó .

Lâng í-keng sí , tio̍h ēng chúi kā i sé seng-khu . Hàu-lâm tio̍h the̍h hûi-khaⁿ-á chhōa lāi-bīn ê lâng lóng chhēng hà-ho̍k khì khe-ni̍h iúⁿ lâu-chúi . Kàu ūi tio̍h ēng nn̄g sián-chîⁿ lâi poa̍h-poe , mn̄g khòaⁿ thang bô , nā siūⁿ-poe chiū kā hiat-lo̍h chúi , ì-sù sī beh kā bé chúi , āu-lâi sio gîn-chóa liām hó-ōe , chiah phâng hiah-ê chúi tńg-lâi . Che kiò-chò khit-chúi , Chúi the̍h tńg-lâi liáu , tio̍h chhiáⁿ hó-miā lâng lâi kā i sé seng-khu . Ēng tek-á nge̍h pe̍h-pò͘ ùn chúi tùi ûi-hâi ōe-ōe pí-pí leh , ná pí ná liām hó-ōe , bô-iáⁿ si̍t-chāi kā i sé-e̍k Án-ni kiò-chò bo̍k-io̍k .
Gôan-lâi : Ì-sù sī hó , chóng-sī hong-hoat ū bê-sìn .
Lám sèng-tô͘ : M̄-thang o̍h lâng khit-chúi . Chóng-sī tio̍h ēng io̍h-chúi á-sī chheng-khì chúi lâi sé ûi-hâi , sī chin hó ê sū . Jiân-āu chiah tiuⁿ-chhēng . Bô-lūn lâm-lú , bīn-māu tio̍h se-chng táⁿ-pān hō͘ i hó khòaⁿ chiah hó .

Tâi-ôan lâng tû-khì te̍k-sû ê sū-chêng í-gōa lóng ài thô͘-chòng . Só͘ ēng ê koan-bo̍k ( koaⁿ-chhâ ) , á-sī kiò chò tōa-chhù lóng chin sè-jī sóan-te̍k . Lâng í-keng sí , chiū kau-tài tú-hó ê lâng khì bé . Koan-bo̍k kàu chhù ê sî , hàu-lâm kap sī-sè lóng tio̍h ēng pê ēng kūi , chhut-khì tōa mn̂g-kháu chi̍h koaⁿ-chhâ , che kiò chò chi̍h-koan , á-sī chit-pán .
Gôan-lâi : Ì-sù sī hó , chóng-sī
Lán sèng-tô͘ : M̄-thang ēng kūi á-sī ēng pê lâi ngiâ-chi̍h .

Tú-tio̍h sí-sit ê sî , chiong song-sū hoat-piáu hō͘ chhin-lâng pêng-iú chai-iáⁿ ê sū kiò-chò hoat-song , á-sī pò-pe̍h . Chá-nî sī ēng lâng chhin-sin khì pò , taⁿ sī ēng iû-piān thong-ti , kiò-chò hù-im  .
Song-ka tio̍h ēng chi̍t tè sì-kak ê pe̍h-chóa siá chi̍t jī kī--jī  tah tī mn̂g-chêng , lâi hō͘ lâng chai chit ke ū song-sū . Lán sèng-tô͘ iā thang án-ni chò . In-ūi Kī ê ì-sù sī sī tōa-lâng sí sî ê ji̍t . Khòaⁿ sû-gôan ê ké-soeh : 
Chhin song chi ji̍t oa̍t kī , kim chheng hōan sian-jîn chi bu̍t-ji̍t kai oa̍t kī .
Ēng hù im thong-ti ê sū , put-lūn sin-bûn kóng-kò á-sī ēng phoe lóng hó , lán sèng-tô͘ thang chò Chóng-sī ū ⁿ̂g hāng tio̍h sè-jī .
Thâu chi̍t hāng : Iōng-gú tio̍h sè-jī , in-ūi ū-ê bô ha̍p lan ê sèng-kàu ê tō-lí , chhin-chhiūⁿ sí-khì kiò-chò sêng-hu̍t  , á sī kóng chāi tông siat lêng  téng , ê kù-tāu tek-khak m̄-thang ēng .
Koh chi̍t hāng : M̄ thang lōng-hùi khoa-tiong . Tek iàu-léng kán-kia̍t chiū hó . Chhin-chhiūⁿ
Chiah-ê bûn-kù sui-jiân bô m̄-hó , iáu-kú che sī tong-jiân ê sū , kap beh thong-ti lâng chai ê sū bô sím-mi̍h koan-hē chit khóan pho͘-tiong chng-thāⁿ ê bûn-kù , si̍t-chāi bô pit-iàu . Iū-koh phoe-āu pâi-lia̍t ûi-cho̍k chhin-chhek , pêng-iú ê miâ-jī chi̍t tōa tīn , iā sī chiat-séng khah hó .
Tī chia kí chi̍t ê lē chò chham-khó .
Sian-giâm O͘O Chú-hō͘ O nî O goe̍hO ji̍t sOî pia̍t-sè , hióng-siū O͘ sòe . Chu tēng O nî O goe̍h O ji̍t O sî , ká O͘ Ki-tok-kàu hōe-tông kú-hêng kò-pia̍t-sek , thiam chāi chì gī , ai chhú hù bûn . Hàu-lâm O͘O khip-hiat khe-sóng .

Siu sin-si lo̍h koaⁿ-chhâ kiò-chò ji̍p-liám  á-sī ji̍p-liám  , ū-sî kóng la̍p-koan  , sè-sio̍k tio̍h khòaⁿ sî chiah thang . Te̍k-pia̍t tùi tī hē tī koaⁿ-chhâ ê mi̍h chin sè-jī . Ū hāng mi̍h sī beh suh lāi-bīn ê chúi-khì , chhin-chhiūⁿ thong-chhó͘ , tê-sim , chho-khng-hu , á-sī chho͘-chóa . Chóng-sī ū ê sī tùi bê-sìn ê ì-sù , chhin-chhiūⁿ thô-ki , ì-sù sī beh hō͘ i tī im-kan ê lo͘-tiong thang kóaⁿ káu , chhit-chheⁿ pang  ( ōe thài-ke̍k ) , chio̍h-thâu , se̍k ê ke-nn̄g , tāu-sīⁿ-pô͘ ( ì-sù sī kiò i m̄-thang tò tńg--lâi , nā beh tńg-lâi , tio̍h thèng-hāu chio̍h-thâu nōa , ke-nn̄g chhut ke á , tāu-sīⁿ-pô͘ hoat-gê chiah thang tńg-lâi ) , kòe-soaⁿ-khò͘ ( ēng pe̍h-pò chò , chi̍t niá sè-niá khò͘ , chi̍t kha chiàⁿ thīⁿ , chi̍t kha tò thīⁿ ) , ì-sù sī kóng i beh káu im-kan ê lō͘-tiong nā tú-tio̍h kúi beh kā i jiok , thang thǹg hit niá khò hō i chhēng , kúi chhēng-lâi chhēng-khì teh kî-koài ê sî i thang kóaⁿ-kín cháu . Kim gîn-chóa kap khò-chîⁿ , ì-sù beh hō͘ sí-lâng chò lō͘-hùi téng-téng , lóng sī bê-sìn .
Lán sèng-tô͘ : Ji̍p-bo̍k ê sî tio̍h chhiáⁿ bo̍k-su lâi lé pài , chiàu tián-lé kú-hēng giâm-siok ê ji̍p-bo̍k-sek .
Téng-bīn só͘ kóng , ūi-tio̍h beh tî-hông sin-si ê sip-khì ê mi̍h-kiāⁿ thang hē . Chóng-sī kî-û bê-sìn ê mi̍h-kiāⁿ lóng tio̍h kìm-chí . Bat khòaⁿ-tio̍h lâng hō͘ sin-si the̍h pe̍h chhiú-kin , á-sī Sèng-keng , Sèng-si , che iā sī khiàn-sńg , tio̍h tû-khì chiah hó .

Ji̍p-bo̍k liáu-āu tèng 4 ki teng tī koaⁿ-chhâ , kiò-chò hong-teng . Nā-sī hū-jîn-lâng tio̍h chhiáⁿ gōa-ke ê sī-tōa chhin-chhiūⁿ bó-kū lâi hong-teng , hàu-lâm tio̍h kūi-teh , ēng tháng-pôaⁿ phâng pó͘-thâu kap 4 ki teng hō͘ bó-kū hong . Bó-kū kan-ta kia̍h pó͘-thâu pí 4 kak-thâu , liām hó-ōe liáu , chiah hō͘ pa̍t-lâng tèng . Só͘ liām ê ōe chhin-chhiūⁿ .
It tiám tong hong kah it bo̍k , kiáⁿ-sun tāi-tāi ku hok-lo̍k , 
Jī tiám lām hong piáⁿ teng hóe , kiáⁿ-sun tāi-tāi hoat ke-hóe ,
Saⁿ tiám se hong keⁿ sin kim , kiáⁿ-sun tāi-tāi hoat n̂g-kim ,
Sì tiám pak hong jīm kùi súi , kiáⁿ-sun tāi-tāi tōa hù-kùi ,
Gō͘ tiám tiong-ng bō͘ kí thó͘ , kiáⁿ-sun siū-gôan ná Phêⁿ-chó͘ .
Tiong-ng hit ki kiò-chò “ Chú sun teng ” (子孫釘) , sè-sè , ē tèng tī pán-thâu , hàu-lâm chiah ēng chhùi kā khí-lâi , jiân-āu siah chi̍t ki koaⁿ-chhâ bah kap hit ki teng khǹg tī lêng-toh-á ê hiuⁿ-lô͘ , khǹg kàu the̍h-toh ê sî chiah chò hóe sio .
Lán sèng-tô͘ : Tio̍h chhiáⁿ thôan kàu-chiá á sī tióng-chip lâi hong-teng . Bān-it nā gōa-ke bô sìn Chú , thang thé-thiap in , chhiáⁿ bó kū hong-teng , chóng-sī m̄-thang ēng kūi--ê phâng teng hō͘ i . 

Lé-mi̍h ū chin-chē khóan , tāi-khài : ( 1 ) Seng-lé . ( 2 ) Ko-piáⁿ . ( 3 ) Kóe-chí . ( 4 ) Kim-chîⁿ . ( 5 ) Liân-te̍k . ( 6 ) Hoe-khôan .
Lán sèng-tô͘ : Tek-khak m̄-thang ēng seng-lé . ko-piáⁿ kap kóe-chí kā lâng māi-song . In-ūi chiah-ê sī chè-sū ê lō͘-ēng .
Nā-sī kim-chîⁿ , liân-te̍k , pò͘-phit , á-sī chheⁿ-hoe , chò hoe-phûn , hoe-khôan , lóng thang ēng . Put-kò tio̍h sè-jī hiah-ê iōng-gú kap kòe-thâu lōng-hùi ê sū . Í-hā kóng chò chham-khó .
1 ) Kim-chîⁿ .
Pau kim-chîⁿ māi-song ê sî , siá tī lé-lông ê iōng-gú chin-chē kù . Í-hā chiah-ê kù sī sè-sio̍k teh ēng , lán sèng-tô͘ m̄-thang--ê . hiuⁿ-tiān ( 奠), hiuⁿ- tāi  , lêng-chiân  .
Lán sèng-tô͘ thang ēng--ê : tiàu  , tiàu-gî  . Ū chi̍t kù chin hó ê kù lán thang ēng--ê , chiū-sī hù-kim  , á-sī hù-gî ( 儀). hù ê ì-sù , sī í châi chō͘ song-gî iá ( ēng kim-chîⁿ lâi pang-chān song-sū ê lō͘-ēng ) .
2 ) Liân-te̍k .
Ēng pò͘-phit chò liân-te̍k kā lâng māi-song sī hó , chóng-sī liân-te̍k ê bûn-kù tio̍h sè-jī , m̄-thang chhìn-chhái kau-tài tiàm-ni̍h ê lâng kā lán siá . Í-hā chiah-ê bûn-kù m̄-thang ēng .
Kà hóan tō-san . Hòa-ho̍k sian-sē , Kà-ho̍k se-kui , Kà hóan iâu-tî , Chû-hûn se-sē , Hêng óng se-thian .
Í-hā ê bûn-kù lán thang ēng .
Tek bōng siông chiàu , Ló sêng tiau siā , Tāi-tek khó hong , Tiat-jîn kî úi , Tián-hêng iû-chûn , Im-iông óan-chāi .
Í-siōng tùi ta-po͘-lâng ê lō͘-ēng .
Chû-tek hong chhe , Lú-chong an gióng , chû-tek song chôe , Ì-hōan tiông-liû , Tông-kóan liû-hong , Bó-gî chiok-sek .
Í-siōng tùi hū-jîn-lâng ê lō͘-ēng .
Chiah-ê lóng sī it-poaⁿ ê bûn-kù . Lán sèng-tô͘ nā ēng í-hā chiah-ê koh-khah hó .
Hûn teng Thian-kok , Sian teng tō gān , Kà hóan Tè hiong , Chó tò Thian-tông . Kà hóan Tè hiong , Chó tò Thian-tông . Chok Tè ka-pin , Chāi Tè chó-iū , Thian-tông bû-iu , Lo̍k-ôan éng-seng .
3 ) Hoe-khôan .
Ēng chheⁿ-hoe chò hoe-khôan , māi-song iā sī hó , chóng-sī m̄-thang khoa-tiong lōng-hùi .

Sè-sio̍k kiò-chò chhut-soaⁿ . It-poaⁿ kiò sai-kong , á-sī tō-sū lâi chú-chhî , tī-chia bô pit-iàu kóng-khí hiah-ê lé-sek . In-ūi lán sèng-tô͘ chū-jiân m̄-thang thàn . Put-kò tī-chia chí-ū kóng-khí lán sèng-tô͘ tī kò-pia̍t-sek ê sî só͘ tú-tio̍h ài sè-jī ê sū , kóng kúi-hāng chiū hó :
1 ) Liam hiuⁿ :
Ji̍t-chèng sî-tāi ê hong-sio̍k , hiān-sî iáu teh liû-hêng . Sèng-tô͘ lóng chai sio-hiuⁿ , kia̍h-hiuⁿ lâi pài m̄-hó , chóng-sī hut-lio̍k liam-hiuⁿ chò piáu kèng-ì , siông-siông khin-khin khì thàn .
Gôan-lâi , liam-hiuⁿ ū kúi-hāng ê ì-sù , chiū-sī kî-tó , sé-chēng kap ín-hûn . Sui-jiân bô kò͘-tián thang khe-khó , iáu-kú sè-sio̍k ū chit ê ì-sù . Só͘-í lán sèng-tô͘ tek-khak m̄-thang thàn . Ū lâng liam-hiuⁿ kái-chò liam-hoe , chiū-sī the̍h chheⁿ-hoe ê hoe-lúi , á-sī hoe-phìⁿ hē tī lêng-chêng . Che sī liam-hiuⁿ ê piáu-bêng , iā sī m̄-thang .
2 ) Tùi ûi-siōng kiâⁿ-lé :
Lâng tùi tū thang chun-kèng ê lâng , á-sī i ê siōng , ū chi̍t khóan khim-kèng ê sim-koaⁿ , put-ti put-kak hō͘ lâng chū-hoat-tek ē pêng-sin te-thiô  , che sī lâng ê thong- sèng . Hòng-kiam beh kap hit lâng it-seng chòe-āu ê dò- pia̍t , koh-khah lân-bián hoat-chhut chit khóan ê sim-chêng . Nā-sī tùi chit khóan kèng-ì ê ì-sù ê piáu-sī , sī bô būn-tê . Chóng-sī iàu-kín m̄-thang lia̍h sí-lâng , á-sī ûi-siōng chò sîn lâi kèng-pài .
3 ) Tiàu-sû :
Gôan-lâi tiàu-sû (弔詞) tī Tiong-kok kiò-chò Tiàu-bûn (弔文) . Ì-sù sī ū châi-tiāu ê lâng , á-sī hó-lâng put-hēng sí--khì ê sî , pa̍t-lâng ēng bûn-chiuⁿ piáu-hiān kā i an-ùi , á-sī ai-sioh , che kiò-chò tiàu-bûn , á-sī kā i tiàu-chè , kiò-chò chè-bûn  . Só͘-í tiàu-bûn lóng sī sí-lâng chò tùi-siōng , kóng , “ Lí àn-chòaⁿ , lí àn-chòaⁿ , Á-sī kiò i lâi thiaⁿ , lâi hióng-siū , lâi siū an-ùi . ” 
Lán sèng tô͘ : M̄-thang o̍h án-ni . In-ūi lán sìn lâng í-keng sí , m̄-sī sîn , ēng siá ê tiàu-bûn m̄-thang siá án-ni , chiū ēng kóng ê tiàu-sû iā m̄- thang án-ni kóng . Lán chí-ū thang kóng-khí i ê hó-tek hō͘ lán saⁿ siàu-liām , saⁿ bián-lē . Chóng-sī iā tio̍h sè-jī , m̄-thang kòe-thâu thiám-mī o-ló .
4 ) Ga̍k-tūi :
Lán kàu-hōe bat kìm kó͘-ga̍k , chiū-sī sè-sio̍k só͘ ēng ê lô-kó͘-chhāⁿ . Kīn-lâi iā ū lâng chú-tiuⁿ m̄-thang ēng ga̍k-tūi .
Gôan-lâi : Song-sū ēng im-ga̍k , chhin-chhiūⁿ kò-pia̍t-sek ê sî ēng hong-khîm iā sī chi̍t khóan ê im-ga̍k . Gôan-lâi m̄-sī m̄-hó . Iàu-kín put-chāi tī ga̍k-khì ê khóan-sit , sī chāi-tī hit ê ga̍k-khì só͘ piáu-hiān ê im-ūn ê hó-pháiⁿ . Só͘-í nā ē-thang chiat-séng bián lōng-hùi sī khah hó , nā ài ēng , tio̍h sè-jī sóan-te̍k tú-hó ê im-tiāu , chiū-sī ē pang-chān lâng kèng-khiân chhiong-móa tiàu-ì kap him-bō͘ Thian-tông éng-oa̍h ê hok-khì ê chiah hó .

Bô-lūn hóe-chòng , á-sī thô-chòng , tio̍h chhiáⁿ thôan-kàu su , á-sī tióng-chip chú-chhî lé-pài , lóng m̄-thang ū īⁿ-toan khiàn-sńg , chhin-chhiūⁿ sè-sio̍k iā-chîⁿ , khioh thi̍h-teng , ǹg-bāng chhut-teng tōa thàn-chîⁿ . Lán m̄-thang thàn . Sè-sio̍k lâng ûi-cho̍k tio̍h phè-thô͘ hiat-lo̍h khòng . Se-iûⁿ iā ū hit ê hong-sio̍k , ì-sù sī piáu-sī ûi-cho̍k gōan-ì kā i bâi-chòng . Lán bô pit-iàu thàn chit khóan hong-sio̍k . Put-kò tio̍h sè-jī bâi-chòng hó-sè .

Sí-āu múi tē 7 ji̍t ê chò kong-tek kiò-chò “ chò chhit ”  iā ū hun tōa sió sûn , khia-sò͘ ( Thâu-sûn , 3 sûn , 5 sûn 7 sûn ) hō chò “ Tōa-sûn ” tio̍h tōa-chò , siang-sò͘ ( 2 sûn , 4 sûn , 6 sûn ) hō chò “ Sió-sûn ” khah sió chò , khah kán-lio̍k , khah ū ê lâng chò 7 sûn , 49 ji̍t , ū lâng chò kàu 11 sûn 77 ji̍t . Thò-saⁿ ( chhiáⁿ khòaⁿ tiuⁿ-chhēng ) ê sî nā thò 7 têng chiū tio̍h 7 sûn , nā thò 11 têng chiū tio̍h chò 11 sûn . Tī chit tiong-kan chá-àm tio̍h hàu 2 pái pn̄g , hàu-pn̄g ê sî ûi-cho̍k tio̍h lâi lêng-chêng kūi-pài , sio-hiuⁿ , sio gîn-chóa , hū-lú tio̍h thî-khàu . Nā chò 7 sûn , á sī 11 sûn , in-ūi chin kú hàu-pn̄g hùi-khì , tāi-khài tùi 5 sûn khí , chiū “ kià-pn̄g . ” Chiū-sī ēng tē-á té tām-po̍h bí kap chhâ pâi tī lêng-toh téng , kóng “ kúi ji̍t kú chhiáⁿ ka-kī chú , ” chiū bián koh hàu-pn̄g .
Nā hó-gia̍h lâng chiū tī 3 sûn , 5 sûn , 7 sûn , sió-siông ( 1 nî kī ) , tōa-siông ( 3 nî kī ) ê sî , tio̍h chhiáⁿ hôe-siūⁿ á-sī tō-sū lâi “ chò kong-tek ” , Chiang-chiu lâng sī kóng “ kòe ông ” .
( 1 ) Thâu-sûn  iā kiò chò “ thâu 7 ” chiū-sī sí-āu tē 7 ji̍t , sī tōa-sûn , sī kóng sí lâng kàu tē 7 ji̍t chiah chai-iáⁿ ka-kī sī sí , i ê lêng-hûn chiū tńg lâi chhù-ni̍h khàu , ûi-cho̍k m̄-thang pí sí lâng khah lō͘-bóe khàu , só͘-í tùi pòaⁿ-mî 12 tiám chiū khàu khí , kàu kè-ji̍t tiong-tàu , chiah pâi seng-lé , thî-khàu , sio gîn-chóa , chit ê “ thâu-sûn ” sī hāu-siⁿ tio̍h hū-chek-ê .
Sio gîn-chóa bêng-pe̍k , chiū tio̍h “ Hàu-ông ” in-ūi sí-lâng múi tē 7 ji̍t tio̍h kàu “ Im-si bêng-ông ”  ê bīn-chêng siū sím-mn̄g , só͘-í tio̍h lēng-gōa tùi chiah-ê “ Bêng-ông ” hiàn-chè , kî-kiû , chiū-sī tio̍h pâi hiuⁿ-òaⁿ , pâi seng-lé , siū-kim , la̍h-chek , kóe-chí téng , kèng-pài sio-kim . Kok-sûn ê bêng-ông :
Thâu sûn~ Chîn kóng bêng ông  .
( 2 ) 2 sûn , iā kiò chò “ 2 chhit ” sī sió-sûn , ta̍k-hāng pí thâu-sûn khah kán-lio̍k .
( 3 ) Saⁿ sûn , sī sí-āu tē 21 ji̍t , iā kiò-chò “ 3 chhit . ” Chit ji̍t chò-kheh khì ê cha-bó͘-kiáⁿ lóng tio̍h tńg-lâi chò sûn . Tiong-liû í-siōng ê lâng , sī ēng chiah-ê cha-bó͘-kiáⁿ só͘ chhut--ê , lâi chò kong-tek , koh chit ji̍t tio̍h chhiáⁿ kng koaⁿ-chhâ ê siāng-sèⁿ--ê .
( 4 ) Sì sûn , sí-āu tē 28 ji̍t , iā kiò-chò “ 4 chhit , ” sī sió-sûn .
( 5 ) Gô͘ sûn , sí-āu tē 35 ji̍t , iā kiò-chò “ 5 chhit , ” sī tōa sûn , chit ji̍t kè-chhut ê cha-bó͘-sun lóng tio̍h tńg-lâi chò sûn .
( 6 ) La̍k sûn , sí-āu tē 42 ji̍t , iā kiò-chò “ 6 chhit , ” sī sió-sûn .
( 7 ) Chhit sûn , sí-āu tē 49 ji̍t , iā kiò-chò “ 7 chhit , ” sī tōa-sûn . Chit ji̍t ê chò kong-tek kap kî-thaⁿ ê hùi-iōng , lóng sī hāu-seⁿ hū-tam . Nā chò 7 sûn nā-tiāⁿ--ê , chit sûn sī chòe-āu hō-chò “ Bóe-sûn . ”
Chiah-ê lóng sī khiàn-sńg , bô ha̍p Sèng-tō , sìn-tô͘ m̄-thang thàn , iā ún-tàng bô lâng teh án-ni chò .

“ Chò kong-tek ” sī kiáⁿ-sun ēng sí-lâng ê miâ si kong-tek , tùi án-ni lâi sio̍k sí-lâng ê chōe-gia̍t . Ū chhiau-tō͘  , hōe-hiòng  , hoat-sū (法事) , kap chò kong-tek  , teh chò ê sî-kî kiò-chò “ Chò-sûn . ” Chiàu téng-bīn só͘ kóng , tio̍h chhiáⁿ hôe-siūⁿ , á-sī tō-sū lâi chò
( 1 ) Ngó͘-iā  . Chiū-sī tùi ē-po͘ 3 tiám chò kàu keh-ji̍t téng-po͘ 10 tiám . Tī song-ka kat-tôaⁿ , lô-kó͘ chhāⁿ , chò ê sūn-sū sī “ Hoat-koan ”  , “ Chhiáⁿ sîn ”  , “ An chàu ”  , “ An kam-chê ”  “ Tiàu-hûn ”  , “ Khui chhàm ”  , “ Chhiáⁿ chó͘ ”  , “ Phah tē-ge̍k ”  , “ Kòe-kiô ”  , “ Chò lêng-kiat”  , “ Chhiáⁿ keng ”  , “ Chhit hiàn ”  , “ Hêng khò͘ ”  , ” Kòe-ông ”  , “ Taⁿ keng ”  , “ Siā-chó͘ ” ( 謝祖) , “ Siā sîn ”  .
( 2 ) It-tiâu  , iā chheng chò “ It-thian ”  . Tùi chá-khí chò kàu keh chá-khí , chiū-sī chò chi̍t mî ji̍t chò ê sūu-sū sī : “ Hoat-piáu ”  , “ Chhiáⁿ hu̍t ”  , “ Khiā-hoan ”  , “ An-chàu ” ( 安灶), “ An-kam-chê ” ( 安監齊 ) , “ Ín-hûn”  , ” Khui-chhàm” (開懺) , “ Tùi-kòan ”  , “ Pàng-sià ”  , “ Hiàn-kègn”  , “ Phó͘-si ”  , “ Hêng-khò͘ ”  , “ Kòe-ông  , ” Siā tôaⁿ  .
( 3 ) Jī-tiâu  , á-sī kóng “ Jī-thian ”  . Tùi chá-khí cho̍ kàu keh nn̄g ji̍t ê chá-khí , chiū-sī chò nn̄g mê ji̍t . It-tiâu só͘ chò í-gōa , koh ke-thiⁿ “ Khui-liông-hông ”  , “ Lâm-pak kèng ”  koh nā ta-po͘--ê tio̍h chò “ pài hiuⁿ-soaⁿ ”  , nā cha-bó͘--ê tio̍h chò “ Pài hoeh-phûn-kûn”  .
( 4 ) Sam-tiâu , á-sī “ Sam-thian . ” Tùi chá-khí chò kàn tē 3 ji̍t chá-khí , chiū-sī chò 3 mê ji̍t . Jī-tiâu í-gōa tio̍h koh ke chò “ Kim-soaⁿ pài kho-kiat” ( 金山拜科偈) , “ Pài liông-hôa-keng ” ( 拜龍華經), “ Pài tāi-io̍h su- keng ”  , “ Pàng oa̍h-mi̍h ”  . Í-gōa ū kiò-chò “ It-tiâu sok-khé ”  , chiū-sī ké “ Jī-tiâu , ” sī tùi ē-po͘ chò kàu tē-jī ji̍t chá-khí . “ Jī-tiâu sok-khé ”  , chiū-sī ké “ Sam-tiâu , ” chiū-sī tùi ē-po͘ chò kàu tē 3 chá-khí .
Koh song-ka nā ū hi-bōng chiū tio̍h piáu-ián “ Lāng-lâu ”  kap “ Chng Koan-im ” ( 粧觀音 , ) .
Chit-hō lōng-hùi , koh bô ì-gī ê khiàn-sńg , sìn-tô͘ iā sī put-kai .

Sè-sio̍k lâng khek bōng-pâi ê jī , ê jī-sò͘ sī chiàu seng , ló , pēng , sú , khó͘  lo̍k-khì sǹg , soah-bóe jī m̄-thang tio̍h , , . Lán m̄-thang án-ni sìn .

Sè-sio̍k lâng tī Chheng-bêng cheh tio̍h khì kùi-chóa chè-bōng , ì-sù sī kā sí-lâng hoan-chhù . Lán sèng-tô͘ tī Koh-oa̍h-cheh ê sî lâi séng-bōng sī chin hó , koh pêng-siông-sî iā m̄-thang hut-lio̍k sī-tōa-lâng ê hong-súi .

Lán sèng-tô͘ chū-jiân m̄-thang o̍h sè-sio̍k chò-kī hàu bo̍k-chú . Chóng-sī m̄-thang hut-lio̍k sī-tōa-lâng ê kī-ji̍t . Tī hit-ji̍t tio̍h chhiáⁿ bo̍k-su lâi khui tui-tō-hōe , lé-pài , siàu-liām sī-tōa-lâng ê hó-tek , sòa khì séng-bōng lâi keng-kòe tui-liām ê chi̍t ji̍t .
Kî-û koan-hē sè-sio̍k tùi song-sū ê chè-lé iáu chin-chē . In-ūi khah chē lán chū-jiân chai sī m̄-tio̍h ê , tī chia séng-lio̍k .

Kàu-hōen kiân-tùi
Lūn mn̂g liân ê sū tī tē-it phiⁿ tē 1 bīn í-hā ū kóng chin bêng , tī tē 5 bīn iā ū tiah-lio̍k tām-po̍h Chhun-liân  hō͘ tāi-ke chò chham-khó , tī chia chiong kúi-nā kho án ê liân-tùi hū-lio̍k hō͘ khiàm-ēng ê lâng chò chham-khó . Tōa-pō-hūn sī chhau-lio̍k Kim-chéⁿ pò͘-tō-thôan N̂g Pó-chin Bo̍k-su pian-tù ê Kàu-hōe liân-bûn kap Ka-lí kàu-hōe So͘ Lîn tiúⁿ-ló ka-chok sò͘ liân
基督為恩主, 崇 , , 
善惡嚴防互混 , 
 有真神國本固 , , 
, 日月 輝彰神大愛 , 
時光有限休 度, 傾耳敬聞主訓語
, 糖有維他 不如耶穌天真餅
履薄臨深登道岸, 履安常無虞隕越
夫婦好合 , 乾坤
家庭 樂歡聲溢 , 
萱草長春 , , 蔭萱庭, 金萱永茂, 慈竹長春
, 已隨天使去, 魂登天國
既為 上消遙客, 椿影已隨神使去
今朝先我歸 上, 世為旅社誰能久住
君 先 朝覲天父於天上, 何時喜乘龍猶憶床頭語
天堂有福歸享國家有明文 , 喪禮儀式除迷信
一生事主承親願, 制有 年知主愛
 恩廣大推及物, 耶穌乃人間救主
 字 光輝百世, 一肩挑盡萬方罪
五月二 四

Lâm tâi kàu-hōe sú ( Lâm-pō͘ Tâi-ôan Ki-tok tiúⁿ-ló kàu-hōe lio̍k-sú )

Chú-āu 1590 nî , ū chi̍t ê Phû-tô-gâ ê chûn-tiúⁿ sái chûn keng-kòe Tâi-ôan ê tang-hái-hōaⁿ . In-ūi thâu-chi̍t-pái khòaⁿ-tio̍h chiah-nī súi ê tó-sū , chiū chhut-siaⁿ kiò kóng , ; ì-sù sī . Tùi hit-tia̍p khí , Āu-chiu lâng chiū kiò Tâi-ôan chò “ , ” iā Tiong-kok lâng kiò pún-tó chò Tâi-ôan . Chit ê Bí-lē-tó tī Se thài-pêng-iûⁿ , lī Tiong-kok tāi-lio̍k sai-lâm kúi-nā pah eng-lí . Nā tùi Ē-mn̂g chē chûn lâi , hn̄g-hn̄g chiū ē khòaⁿ-tio̍h Tâi-ôan chhin-chhiūⁿ chi̍t hio̍h tn̂g-tn̂g ê chhiū-hio̍h , á-sī chhin-chhiūⁿ chi̍t bóe hî phû tī hái-bīn . Tâi-ôan ū chē-chē kôan-soaⁿ , saⁿ-sòa chò lâm-pak ê tiong-iong soaⁿ-me̍h , hō͘ pún-tó chū-jiân pun chò tang-pō͘ kap sai-pō͘ . Siāng kôan ê soaⁿ 13 , 035 chhioh . Tâi-ôan lâm kàu pak tn̂g 249 eng-lí , tang kàu sai khoah óa 90 eng-lí . Chhiū-ba̍k chheⁿ-chhùi , hoe-chháu bō͘-sēng , sán-bu̍t hong-hù . Si̍t-chāi sī Bí-lē-tó , iā sī pó-khò͘ . Tiong-iong soaⁿ-me̍h kap tang-pō͘ jîn-kháu khah chió ; tōa to-sò͘ ê peh-sèⁿ sī tòa tī sai-pō͘ ê pêⁿ-iûⁿ .
Cha̍p-chhit sè-kí í-chêng tùi Má-lâi kûn-tó chiū ū kóa lâng kòe lâi tòa Tâi-ôan . Chóng-sī kàu āu-lâi tùi Tiong-kok ê lâm-pō͘ ū chha-put-to 10 bān lâng kòe lâi chiàm pún-tó ê sai-pō͘ . In chiong chiah-ê tùi Má-lâi kòe-lâi ê gôan-chū-bîn kóaⁿ ji̍p soaⁿ . Chiah-ê chiū-sī hiān-chāi soaⁿ-tē ê peh-sèⁿ . Án-ni pún-tó ê jîn-bîn tōa to-sò͘ sī tùi Hok-kiàn séng kap Kńg-tang séng kòe-lâi--ê .

Chú-āu 1624 nî 8 goe̍h , Hô-lân lâng lâi chiàm Tâi-ôan ê lâm-pō͘ . Tī 1626 nî , Se-pan-gâ lâng lâi chiàm Tâi-ôan ê pak-pō͘ . Kàu 1642 nî , Hô-lân lâng kóaⁿ-tio̍k pak-pō͘ ê Se-pan-gâ lâng , lâi kóan Tâi-ôan chôan-tó 34 nî kú . 1661 nî , Tēⁿ Sêng-kong lâi phah Hô-lân lâng , pē-kiáⁿ 3 tāi kóan Tâi-ôan 22 nî . Tùi 1683 nî 7 goe̍h , kui Chheng-tiâu thóng-tī 212 nî kú . Tiong Ji̍t chiàn-cheng ê kiat-kó , Má-koan tiâu-iok sêng-ji̍p , tùi 1895 nî Tâi-ôan chiū kui-sio̍k Ji̍t-pún , thâu-bóe 50 nî . Tī 1945 nî , tē 2 chhù Sè-kài tāi-chiàn kiat-sok , Tâi-ôan chiū koh kui Tiong-kok .

Tâi-ôan sui-jiân sī Bí-lē-tó , iáu-kú chá-sî bûn-hòa kē , bê-sìn chhim ; si̍t-chāi sī o͘-àm ê tē-kài , chōe-ok ê só͘-chāi . Tōa-tōa khiàm-ēng chin-lí ê kng lâi chiò . 
Chiàu téng-bīn só͘ kóng , Hô-lân lâng tī 1624 nî lâi chiàm Tâi-ôan , chiū-sī hiān-sî ê Tâi-lâm , chiām-chiām khui-khoah in ê sè-le̍k . Sui-jiân chit-tia̍p í-keng ū chē-chē tùi Hok-kiàn séng kòe-lâi ê peh-sìⁿ , chóng-sī Hô-lân lâng khah ài kau-pôe soaⁿ-lāi ê hoan-cho̍k . In-ūi kap in chò seng-lí khah hó-thàn .
Chú-āu 1627 nî , Hô-lân kok Ki-tok-kàu ê soan-kàu-su Kan-tí-liû  kàu Tâi-lâm khai-sí thôan-tō ê kang-chok . Tùi hit-sî khí , 37 nî kú , chêng-āu ū 37 ê soan-kàu-su tī pún-tē lâng ê tiong-kan thôan-tō , ū-ê khiok tòa chia bô lōa-kú . In ū khí chi̍t keng ha̍k-hāu , siu 70 ê ha̍k-seng lâi kà in Lô-má-jī . Iā kàu 1639 nî , ū siat chi̍t keng thêng-tō͘ khah kôah ê ha̍k-hāu ; chi̍t-sî bat û 485 miâ ê ha̍k-seng . Siat chit keng ha̍k-hāu khah iàu-kín sī ài kà in tha̍k būn-tap kap Sèng-keng .

Hit 37 miâ soan-kàu-su ê tiong-kan , Kan-tí-liû  chò chú-jīm . I tī 1629 nî siá phoe tò-khì pún-kok , chhéng-kiû kóng , “ Nā beh phài soan-kàu-su lâi , tio̍h phài hit-hō ū Sèng Sîn ê in-sù , koh ū tông-chêng chhin-chhiat ê sèng-chit ; m̄-kiaⁿ kan-khó͘ , gâu thun-lún , hó kí-tî khoài o̍h Tâi-ôan ōe ê lâng lâi . ” Tùi án-ni thang chai i put-chí ū cheng-sîn . 1631 nî , siū tiàu tò-khì kàu Ba-tah-bí-a , 1633 nî koh-chài kap Junius chò-hóe lâi . In tī Sakam ( Chhiah-khàm Tâi-lâm ) , ( 1639 nî lo̍k-sêng An-pêng ê Âng-mn̂g-siâⁿ ; tio̍h o-ló Siōng-tè ê ì-sù ) . Koh iā tī Sin-káng siā Sì-kun-sin ê hū-kīn kap Sí-chhiū-á chò kang . Hô-lân lâi thôan-tō ê 13 nî āu ( 1639 ) ū phài lâng lâi sī-chhat . Hit ê pò-kò ê tiong-kan ū kóng , “ Pò͘-kàu ê khu-he̍k sī tùi Sin-káng siā khí-tiám kàu Tōa-ba̍k-kàng ( Sin-hòa ) , Ba̍k-ka-liû-oan , So͘long siā ( Siau-lâng ) , Moatao ( Môa-tāu ) chit 5 siā . ” Iū-koh āu-lâi in iā ū kàu ( Lo̍k-káng siā ) kap Tilosen ( Chu-lô-san ~ hiān-chāi ê Ka-gī ) . Pò-kò-su ê tiong-kan iā ū kóng tong-sî niá sé-lé ê jîn-sò͘ : Sin-káng siā 1047 lâng ( chha-put-to jîn-kháu ê chôan-pō͘ ) . Ba̍k-ka-liû-oan 261 lâng ( jîn-kháu 1000 ) . So͘long siā 282 lâng ( jîn-kháu 2600 ) . Tabokang siā ( Tōa-ba̍k-kàng ) 209 lâng ( jîn-kháu 1000 lâng ) . Môa-tāu siā 215 lâng ( jîn-kháu 3000 ) . Chiàu án-ni khòaⁿ 13 nî kú ê thôan-tō sī chin hó sêng-chek . Téng-bīn hit nn̄g ūi Soan-Kàu-su te̍k-pia̍t jia̍t-sim thôan-tō ; tùi 1629 nî kàu 1643 nî , ū 5400 lâng niá sé-lé . Iā hō͘ 500 tùi ê ang-bó͘ chiàu Ki-tok-Kàu sek lâi kiat-hun .
Hô-lân lâng in-ūi jia̍t-sim tī pêⁿ-po͘ ê kàu-io̍k , só-í āu-lâi tī Sin-káng kap Môa-tāu ū siat hoan-lâng kàu-io̍k ê Kàu-su ióng-sêng-só͘ . Chóng-sī kàu 1658 nî , in-ūi kúi hāng ê lí-iû , tùi pêⁿ-po͘ ê kàu-io̍k sòa pìⁿ chin siau-ke̍k . Tian-tò ū ài ēng bú-le̍k lâi chè-chí ê kheng-hiòng . Kú lē lâi kóng , hit-sî ū chhut kìm-lēng tah tī ha̍k-hāu kap kàu-hōe . Hit ê kìm-lēng sī siá án-ni :
“ Pún-tē lâng sìn ngó͘-siōng--ê , tio̍h tī kong-chiòng ê bīn-chêng ēng piⁿ phah , sòa kek-chhut . Nā ū kan-îm ê hêng-ûi ê , tio̍h tī kong-chiòng ê bīn-chêng ēng piⁿ phah , jiân-āu koaiⁿ 6 nî kú . Kî-thaⁿ nā ū put-liông ê hêng-ûi , chiàu Hô-lân só͘ tēng ê hoat pān-chōe . ”
Keng-kòe nn̄g nî , khiok ū ké-ōaⁿ chit ê kìm-lēng , in-ūi chai-iáⁿ ēng giâm-hoat bô lī-ek . Chóng-sī chit-sî jia̍t-sim ê soan-kàu-su í-keng bô tī-teh , só͘-í sū-chêng khah ok-hòa . Ū soan-kàu-su siá phoe kóng , “ Kin-lâi kàu-ôan ê phín-hēng bô sù-chèng , tùi hoan-lâng ê kám-hòa-siōng put-chí ū chó͘-gāi , Put-jû hō͘ in kap hoan-lâng ê chú-lú kiat-hun khah hó . ” 
Sui sī án-ni , iáu-kú Hô-lân lâng beh thiat-thè ê sî , Sin-káng siā ê lâng lóng chin m̄-kam lî-pia̍t . Ū lâm-lú kok nn̄g lâng kap in khì kàu Ba-tah-bí-a , sòa bô tńg-lâi . Hô-lân thè-khì , kui Chheng-tiâu kóan ê liáu-āu , iā iáu teh ēng Hô-lân lâng só͘ kà ê Lô-má-jī lâi siá thó͘-tē ê khè-iok-su . ( Khè-iok-su só͘ ēng ê nî-hō tùi Khong-hi kàu Khiân-liông , Ka-khèng ) . Tùi án-ni thang chai Hô-lân lâng kàu-io̍k ê kiat-kó , tī in thè-khì liáu iáu kè-sio̍k 150 nî í-siōng .

Tī Má-nî-lah ( Manila ) Se-pan-gâ ê chèng-hú thiaⁿ-kìⁿ Hô-lân lâi chiàm Tâi-ôan lâm-pō͘ , chiū kè-e̍k beh lâi chiàm Tâi-ôan . Chú-āu 1626 nî , Se-pan-gâ ê óan-cheng-tūi kàu Tâi-ôan ê tang-hái-hōaⁿ , ná chhek-liōng ná chiūⁿ pak ; 5 goe̍h 11 ji̍t kàu tang-pak-pō͘ hái-hōaⁿ ê Santiago ( āu-lâi kiò-chò Sam-tiau-kak ) , keh-ji̍t ji̍p Ki-liông . Kàu 16 ji̍t chiū kú-hêng Tâi-ôan ê chiàm-niá-sek . Se-pan-gâ lâng chiàm Tâi-ôan ū khí phàu-thâi , āu-lâi iā sòa khí Thian-chú-kàu-tn̂g . Tī 1635 nî ū kiâⁿ sé-lé hō͘ 700 miâ ê pêⁿ-po͘ cho̍k . Tī pak-pō͘ khí-thâu ū 5 , 6 ê soan-kàu-su put-chí jia̍t-sim oa̍h-tāng chò kang . Ū soan-kàu-su tù būn-tap , chhau-e̍k Sèng-keng téng-téng .
Tī 1642 nî , Hô-lân lâng kàu Ki-liông phah Se-pan-gâ , liâm-piⁿ khah-iâⁿ--i . Thian-chú-kàu ê sè-le̍k iā kàu chia soah , chóng-sī Hô-lân lâng ê Ki-tok-kàu tī Tâi-ôan iā sī koh bô lōa-kú . In-ūi koh 19 nî āu ( 1661 nî ) in iā hō͘ Tēⁿ Sêng-kong ( Kok-sèng iâ ) kóaⁿ chhut . Án-ni Se-pan-gâ lâi chiàm pak-pō͘ 16 nî kú ; khah lím Hô-lân chiàm lâm-pō͘ ê chi̍t pòaⁿ kú . Só͘-í in ê kàu-hòa bô siáⁿ hāu-kó , koh sìn-tô͘ ê sò͘-gia̍h iā put-bêng . Chóng-sī lâi Tâi-ôan ê soan-kàu-su lóng-chóng ū 29 miâ , chē-chē hō͘ hoan-lâng thâi sí .

Tī 1661 nî Tēⁿ Sêng-kong lâi chiàm Tâi-ôan , chiong Hô-lân lâng khu-tio̍k chhut-kéng , hit-chūn ū 5 ê Soan-kàu-su sûn-kàu . In thôan-tō ê kang-chok kàu chia kiat-sok . Hô-lân ê soan-kàu-su ū hoat-hêng chi̍t pún būn-tap , chi̍t pún kî-tó ê chheh , chi̍t pún soat-kàu-chi̍p kap pún-tē ōe ê Má-thài Hok-im-tōan . Chóng-sī in ê kang , tī in tò-khì liau hiah kín bô khì , siáⁿ-sū lóng bô lâu pòaⁿ hāng ? Lâng kóng hit ê lí-iû , chiū-sī in-ūi bô lâu Sèng-keng tī peh-sèⁿ ê chhiú . Che khiok m̄-sī in ê chhò-gō͘ , hóan-tńg thang kóng sī in ê put-hēng . In-ūi tú-tú tī Hô-lân kok teh ìn pún-tē ōe ê Hok-im-tōan hit-sî , Hô-lân lâng siū kóaⁿ-tio̍k lî-khui Tâi-ôan . Iáu ū chi̍t hāng koh-khah tōa thang khó-sioh ê lí-iû , chiū-sī chiah-ê soan-kàu-su sui-jiân tiám-sǹg ū kúi-nā chheng miâ ê kái-sim-chiá , iáu-kú in ê kang khah chē sī sio̍k tī jîn-kang-tek , khiàm-khoeh lêng-sèng . In bô tùi-tiōng thôan sûn-chùi ê Hok-im ; ài ēng chèng-tī-tek ap-le̍k , sè-sio̍k ê hoat-tō͘ , siā-hōe ê sè-thâu kap sè-kan ê ín-iú . Ūi-tio̍h án-ni , só͘-í tōa sit-pāi , thang chò lâng ê kàm-kài .

Tēⁿ Sêng-kong chiàm Tâi-ôan liáu , Hô-lân lâng chiū thè khì . Í-āu iok 200 nî Ki-tok-kàu tī Tâi-ôan bē thang oa̍h-tāng , hōe-iú ê sìn-sim léng-tām . Keng-kòe óa 200 nî ê tn̄g-chām . Kàu 1859 nî , Se-pan-gâ lâng chiū koh lâi thôan Thian-chú-kàu . Siāng taĪ-seng lâi ê Soan-kàu-su sī Jé-in-su Phok-sū . I tī lâm-pō͘ thôan-tō͘ Í-āu chē-chē Soan-kàu-su saⁿ-sòa lâi , jia̍t-sim chhut-la̍t ti̍t-ti̍t thôan kàu pak-pō͘ khì . Jiân-āu tī Tâi-pak , Tâi-tiong , Ko-hiông , Bān-kim-chng , Lô-chhù-chng , Chhiū-á-kha chiah-ê só͘-chāi chò tiong-sim , tī chiah-ê hū-kīn thôan-kàu . Chiàu 1932 nî ê tiau-cha , hit-sî ū soat-kàu-só͘ 32 ūi , pò͘-kàu-su 39 miâ . Sìn-tô͘ : Ji̍t-pún lâng 397 miâ , pún-tó lâng óa 6500 miâ , gōa-kok lâng 30 miâ . Tī Tâi-pak ū Thôan-tō ha̍k-hāu , Chēng-siu Ko-téng Lú-ha̍k-hāu . Tī Tâi-tiong ū Jîn-chû-tông  , tī Ko-hiông ū Ióng-seng-tông  chit nn̄g keng ko͘-jî-īⁿ . ( Hit-tia̍p í-āu Thian-chú-kàu tī Tâi-ôan ê oa̍h-tāng , lán tī chia bô beh gī-lūn ) .

Chit tōaⁿ ê le̍k-sú ( tùi 1865 nî kàu hiān-chāi ) thang pun chò 5 chām :
Tùi 1865 ~ 1894 nî ( Soan-kàu khai-sí , Pek-hāi to-toan ) .
Tùi 1895 ~ 1914 nî ( Siat-kàu 30 nî , Ji̍t-pún léng Tâi ) .
Tùi 1915 ~ 1934 nî ( Siat-kàu 50 nî , Thê-chhiòng chū-tī ) .
Tùi 1935 ~ 1944 nî ( Siat-kàu 70 nî , Hi-bōng chū-li̍p ) .
Tùi 1945 ~ hiān-chāi ( Tâi-ôan kong-ho̍k , Kàu-hōe kong-ho̍k ) .
Chit 5 chām sui-jiân m̄-sī tiâu-kò͘-ì chò--ê , iáu-kú ta̍k-chām hit ê khai-sí ê nî-kō ê lō͘-bóe jī chin tú-hó lóng sī “ 5 ” -- jī . Si̍t-chāi ū chhù-bī .
Taⁿ beh hun-khui sûi chām lâi gī-lūn : 

I-ha̍k Phok-sū Má Ngá-kok ( James , M . . ) siū Eng-kok Tiúⁿ-ló Kàu-hōe ê Gōa-kok Soan-tō-hōe phài kòe lâi Tâi-ôan . Che sī thâu-chi̍t ê Soan-kàu-su . Má I-seng pit-gia̍p Ài-teng-pó Tāi-ha̍k ( Un ) , iā bat tiàm pēⁿ-īⁿ . I m̄-nā chu-keh chin kôan , iā chò kàu-hōe ê tiúⁿ-ló . Chú-āu 1864 nî chiaⁿ-goe̍h chhe 2 kàu Ē-mn̂g ; tiàm hia ha̍k-si̍p chit-pêng ê giân-gú , pī-pān ài kòe-lâi Tâi-ôan . Tō͘ Ka-tek Bo̍k-su  chhōa 3 ūi Tiong-kok sìn-tô͘ : chi̍t ê ū keng-giām ê pò͘-tō-ka , chi̍t ê ū ha̍k-si̍p i-liâu kang-chok ê chheng-liân , chi̍t ê láu-liān ê lāu hiaⁿ-tī kiò-chò Gô͘ Bûn-súi , kap Má I-seng tùi Ē-mn̂g kòe-lâi . In tī 5 goe̍h 28 ji̍t tùi Táⁿ-káu ( Ko-hiông ) chiūⁿ-lio̍k . Tō͘ Bo̍k-su kap in chò-tīn tī chit-pêng iok nn̄g goe̍h-ji̍t . In kòe kúi-nā ji̍t chiū kàu Tâi-ôan Hú-siâⁿ ( Tâi-lâm ) thôan-tō .

In tāi-ke kàu Tâi-lâm chhī , tī 1865 nî 6 goe̍h 16 ji̍t khai-sí pò͘-tō , pun chin-lí-toaⁿ . Sòe chi̍t khám tiàm tī Sai-mn̂g gōa Khòaⁿ-sai-ke ; thâu-chêng chò pò͘-tō-só͘ , āu-bīn chò io̍h-kio̍k , sòa tī-liâu hōan-chiá . ( Ūi-tio̍h 3 goe̍h 16 khai-sí kang-chok , só͘-í āu-lâi Lâm-pō͘ Tāi-hōe koat-gī , múi nî 3 goe̍h tē 3 lé-pài-ji̍t kok kàu-hōe tio̍h kú-hêng Siat-kàu kì-liām lé-pài ) . Chha-put-to 10 ji̍t kú , in liân-sòa pò͘-tō chin bô-êng , iā Má I-seng múi-ji̍t khòaⁿ 50 gōa miâ ê hōan-chiá . Chóng-sī lâng sì-kè hong-siaⁿ , lām-sám kóng pháiⁿ-ōe kap chióng-chióng ê iâu-giâu . Kóng Má I-seng ē chiong Iâ-so͘ ê miâ liām-chiù . “ Iah pēⁿ-lâng ê sim-koaⁿ lâi chò io̍h , ” á-sī kóng , “ Ó͘ sí-lâng ê ba̍k-chiu khì chò io̍h . ” Kóng chit khóan ōe siàn-tōng peh-sèⁿ . Hit-sî it-poaⁿ ê lâng sìn che chò sū-si̍t , tek-khak beh kek-tio̍k chiah-ê gōa-kok lâng ; mē in chò “ âng-mn̂g-hoan , âng-mn̂g-kúi . ” In teh pò͘-tō siū tōa hóan-tùi . Má I-seng in tāi-ke hō͘ lâng ēng chio̍h-thâu tìm ; pháiⁿ-lâng kui tīn lâi pau-ûi lé-pài-tn̂g . Gô͘ Bûn-súi khì pò-kò koaⁿ-thiaⁿ , chóng-sī koaⁿ-hú khah ūi hiah-ê pō-bîn , hóan-tńg bēng-lēng in tio̍h sóa khì pa̍t-ūi . Siū kiông-pek tò-tńg khì Táⁿ-káu , tī Kî-āu sòe chi̍t tè chhù , 3 khám tiàm-bīn lâi kái-tiok : lâu-téng chò khiā-ke , lâu-ē chò pài-tn̂g kap i-kóan , Tī chia i-pēⁿ thôan-tō , sui-sī ēng Táⁿ-káu Kî-āu chò kin-kù-tē , iáu-kú bô siūⁿ beh pàng-sak Tâi-lâm . Tòa tī chia thôan-tō , iā kàu hū-kīn ê só͘-chāi soan-thôan hok-im ; siāng taĪ-seng tī Pi-thâu ( Hōng-soaⁿ ) , chit só͘-chāi kài hó sêng-chek . Má I-seng siá phoe hō͘ Bó-hōe , kóng chit 3 ê pang-chhiú chin ū lō͘-ēng ; te̍k-pia̍t o-ló Bûn-súi peh .

Ē-mn̂g ê soan-kàu-su Soan Bo̍k-su ( . . S . ) siū chhiáⁿ kòe-lâi Tâi-ôan sûn kàu-hōe , kap Má I-seng tòa chia 5 lé-pài . Tī 1866 nî 8 goe̍h 12 ji̍t , ū kiâⁿ sé-lé hō͘ 4 ê tōa-lâng . Che sī thâu-chúi ê kóe-chí . Hit 4 ê chiū-sī Tân Chê ( Pi-thâu lâng ) , Tân Hô ( I-seng ê chō͘-chhiú ) , Ko Tióng ( Ko Chài-tek ê lāu-pē ) , Tân Ûi ( Khe-chiu lâng ) . Chit 4 lâng ê tiong-kan , āu-lâi Ko Tióng ū chò thôan-tō , chīn-tiong thôan hok-im , kúi-nā pái siū pek-hāi hiám-hiám sí . ( I ê sū tī ’ Siàu-liām Sèng-tô͘’ hit lāi-bīn ū siá ) .

Keh-nî ( 1867 ) saⁿ goe̍h , Kip Bo̍k-su tùi Ē-mn̂g kòe-lâi mn̄g tō-lí , ū chiap-la̍p 5 lâng ji̍p kàu-hōe . Chit 5 lâng tiong ū chi̍t lâng miâ kiò Chng Chheng-hong . I tī Tām-súi sái phâng-chûn . Chi̍t-pái I sái chûn kàu tī Ē-mn̂g ; ū chi̍t mê-hng kap i-kóan kò͘-mn̂g ê lâng tâm-lūn , tùi I thiaⁿ-tio̍h tō-lí . Tò-lâi Tām-súi chiū chiong i ê ngó͘-siōng húi-hoāi , iā thiaⁿ-kìⁿ tī pún-tó ê lâm-pō͘ ū Ki-tok kàu-hōe , chiū pō͘-kiâⁿ 9 ji̍t kàu Tâi-lâm , ǹg-bāng ē thang tī-hia chhōe-tio̍h pài-tn̂g . Āu-lâi i khì Táⁿ-káu , kàu ūi sī pài-la̍k , chi̍t seng-khu lóng sī thô͘-hún , kha iā chin thiàⁿ . Keh-ji̍t , i thiaⁿ-tio̍h Hok-im , ēng chin jia̍t-sêng lâi thiaⁿ , liâm-piⁿ chiap-la̍p chin-lí . I niá sé-lé liáu-āu , si̍t-chāi chin tōa pang-chān kàu-hōe . Chóng-sī khó-sioh keh-nî , i ūi-tio̍h beh tò-khì pún-hiuⁿ chhōa i ê hū-jîn-lâng lâi ; kàu tī Chó-iâⁿ ê pòaⁿ-lō͘ , hō͘ lâng ēng kùn-á kòng , ēng chio̍h-thâu tìm sí . Hiah-ê pháiⁿ-lâng siū-khì , sòa ó͘ i ê sim-koaⁿ chhut-lâi chia̍h . Che sī Tâi-ôan thâu-chi̍t-ê sûn-kàu-chiá .

Tùi khai-sí thôan-tō kàu-taⁿ , lóng iáu-bōe ū bo̍k-su thang lâi tiāⁿ-tio̍h tòa Tâi-ôan . Só͘-í tio̍h chhiáⁿ Ē-mn̂g hit pêng ê Soan Bo̍k-su , á-sī Kip Bo̍k-su lâi mn̄g tō-lí kiâⁿ sé-lé . Bó-hōe ê Soan-tō-pō͘ beh chhōe chi̍t ê chì-gōan-chiá kòe-lâi , si̍t-chāi chin ûi-lân , m̄-kú bô it-tēng ê bo̍k-su chū-chāi tī-chia , iā sī chin hùi-khì . Só-í in chiū chhui-pek Tāi-hōe tio̍h phài-khián Lí Hiu Bo̍k-su kòe-lâi . Kiat-kio̍k chiū kā Lí Hiu kiâⁿ àn-chhiú-lé , siat-li̍p i chò bo̍k-su , sòa phài i kòe-lâi tòa Tâi-ôan . Lí Bo̍k-su ê chiū-chit tián-lé hui-siông ê liông-tiōng giâm-siok . Lí Hiu Bo̍k-su ( . Bitchie ) kap Bo̍k-su-niû pêⁿ-pêⁿ lóng chin ū soan-kàu-su ê cheng-sîn . In tī 1867 nî 12 goe̍h 13 ji̍t kàu Táⁿ-káu . Má I-seng chū-jiân sī hui-siông hoaⁿ-hí . Keh-nî chhun-thiⁿ Má I-seng khì Hiong-káng chhōa I-seng-niû kòe-lâi , thang pang-chān ka-têng kap i-kóan

1868 nî sī to-sū to-lān ê nî . Chìn-chêng nî tī Pi-thâu ( Hōng-soaⁿ ) ê pak-mn̂g-gōa ū khí pài-tn̂g . Chhit goe̍h tú-tio̍h kiáu-jiáu hit-sî , lóng-chóng ê ke-si cha̍p-bu̍t siū phah-pháiⁿ liáu-chóng ê ke-si cha̍p-bu̍t siū phah-pháiⁿ liáu-liáu , thôan-tō kap i-liâu ê kang iā tú-tio̍h chó͘-tòng . Nî-bóe chha-put-to óa ū 20 lâng teh chū-chi̍p . Kàu 1868 nî 5 goe̍h , húi-lūi pàng-hóe sio Thian-chú-kàu ê pài-tn̂g , iā beh sòa lâi sio Pi-thâu kàu-hōe ê chhù , hoah kóng hiah-ê sìn tō-lí--ê , sī hō͘ lâng ēng to̍k-chúi bê--khì ( kiám-chhái sī Thian-chú-kàu ê sîn-hū só͘ ēng ê sèng-chúi ? ) . Hit-sî Ko Tióng tī-hia thôan-tō , in-ūi ài beh thiah-bêng chit ê saⁿ-cheⁿ ê chhò-gō͘ hō͘ in lí-kái , sòa siū húi-lūi phah . Koaⁿ-hú lím-lím-á kiù i , kā i koaiⁿ-lo̍h Hōng-soaⁿ kōan ê hó͘-thâu-kaⁿ . Koh ū pa̍t ê thôan-tō-su tī 4 goe̍h 24 ê tng-thâu pe̍h-ji̍t hō͘ lâng thâi-sí . Āu-lâi hiah-ê húi-lūi chìn-chêng lâi beh thiah pài-tn̂g ê sî , sìn-tô͘ chiū thàn ki-hōe kín-kín cháu khì tô-miā ; khiok ū chi̍t nn̄g ê hō͘ lâng lia̍h khì phah . Chit ê sū-kiāⁿ Hok-kiàn-séng Chóng-tok ê úi-ôan kap Eng-kok léng-sū kau-sia̍p , ū tit-tio̍h ôan-bóan kái-koat . Ko Tióng keng-kòe 7 lé-pài āu , chiah tit-tio̍h tháu-pàng tò-khì .
Pi-thâu ê kiáu-jiáu sui-jiân soah--khì , iáu-kú ēng ok-ì sì-kè teh soan-thôan Má I-seng ê pháiⁿ-ōe . Kóng i hō͘ lâng kò , sī in-ūi thâi Tiong-kok lâng ê gín-á , ēng sin-si tâi tī Pi-thâu i ê pâng-lāi ê bîn-chhn̂g-kha . Kiat-kio̍k chit ê tāi-chì ū chhâ chhut--lâi : hiah-ê kut , chiū-sī kò i ê lâng ēng kâu-kut kap káu-kut khì tâi tī-hia . 
Hit-nî ê 7 goe̍h kan , Má I-seng in ū siat-hoat koh khí chi̍t keng pài-tn̂g tī Pi-thâu , chóng-sī liâm-piⁿ koh hō͘ peng-á thiah kàu-pêⁿ-tē . Léng-sū khì Tâi-lâm kìⁿ Chóng-tok , thê-chhut giâm-tiōng ê khòng-gī . Kàu-bóe ū hêng-hoa̍t pháiⁿ-lâng , sòa pôe kàu-hōe 1167 kho͘ , iā sòa chhut kò-sī kóng , “ Peh-sèⁿ nā hām-hāi sìn-tô͘ kap Soan-kàu-su , chiū beh pān chōe ; iā chún Soan-kàu-su tòa tiāⁿ-tio̍h ê só͘-chāi , koh thang chū-iû thôan-tō . ” Chit sî-chūn ê pek-hāi m̄-sī tùi bô tì-sek , sī tùi se-iûⁿ lâng pháiⁿ kám-chêng só͘ tì . In-ūi hit-sî ū kóa gōa-kok lâng tī Tâi-ôan chò chiuⁿ-ló ê seng-lí , kap koaⁿ-hú peh-sìⁿ ū tāi-chì , siū lâng òan-hīn . Tùi án-ni soan-kàu-su iā siū éng-hióng . Chóng-sī ūi-tio̍h téng-bīn só͘ chhut ê kò-sī , Má I-seng chiū koh khì Hú-siâⁿ ( Tâi-lâm ) tiàm Jī-ló-kháu ê Khó͘--chhù  hêng-i thôan-tō͘ . Chit só͘-chāi āu-lâi kiò-chò Kū-lâu . ’ Kî-āu ê kang kau-tāi Lí Bo̍k-su ; iā i-liâu ê sū , ū tit-tio̍h iûⁿ-hâng ê choan-jīm I-seng Bān Phok-sū ( . Manson ) tàu pang-chān . Koh iûⁿ-hâng iā kì-hù io̍h-chîⁿ , tùi án-ni chiū ē thang kè-sio̍k si-liâu . Āu-lâi ū chiong Tâi-ôan Hú-siâⁿ kap Kî-āu nn̄g só͘-chāi chò tiong-sim lâi thôan-tō .

Lí Hiu Bo̍k-su kap Bo̍k-su-niû jia̍t-sim chò kang , bô lōa kú tō-lí chiū thôan kàu A-lí-káng . Ka-gī ê Tōa-khe-chhù lâng N̂g Chhim-hô pang-chān Lí Bo̍k-su chò kang . N̂g Ka-tì chò Má I-seng ê chō͘-chhiú ; i tē-it taĪ-seng ha̍k-si̍p se-iûⁿ ê i-su̍t , āu-lâi tī Hōng-soaⁿ ka-kī khai-gia̍p chò se-i . 1869 nî ê nî-bóe , Lí Bo̍k-su pò-kò , tī A-lí-káng ū 23 ê tōa-lâng niá sé-lé , tī Pi-thâu 22 miâ , Táⁿ-káu 8 miâ .
Má I-seng tī Tâi-lâm chhī-lāi , ū tit-tio̍h chi̍t keng chin ha̍p ēng ê chhù thang chò i-kóan . In chhiàⁿ nn̄g ūi soaⁿ-lāi ê lâng chò chhe-ēng ; sī ǹg-bāng pa̍t-ji̍t thang kap hiah-ê soaⁿ-lāi ê bîn-cho̍k chiap-chhiok . Má I-seng tī í-chêng chiū bat kap chi̍t ūi gōa-kok pêng-iú khì Kong-á-nâ . In kàu ūi siū chin tōa hoan-gêng . Ū lāu hū-jîn-lâng kóng , Lín pe̍h-chéng lâng sī góan ê chhin-chiâⁿ . Lín m̄-sī hiah-ê pháiⁿ ê Tiong-kok lâng . Lín kiò lín ka-kī chò siáⁿ khóan ê peh-sèⁿ ? Kúi-nā pah nî kú lín kap góan saⁿ lī-khui , iā taⁿ , góan ê ba̍k-chiu bū , bô lōa-kú beh sí lah ; góah lāu-lâng ê ba̍k-chiu khòaⁿ-tio̍h “ âng-mn̂g ê chhin-chiâⁿ ” ū hok-khì ah !
I-kóan siat tī Tâi-lâm liáu-āu , ū chin chē pêⁿ-po͘ lâi i-pēⁿ , kap Má I-seng ê chhiàⁿ-kang chò-hóe tòa . In siū-tio̍h hó khóan-thāi , iā ū ki-hōe thang thiaⁿ tō-lí . Má I-seng ê i-su̍t hó , miâ-siaⁿ chin tháu ; soaⁿ-lāi chē-chē pēⁿ-lâng chhut-lâi Tâi-lâm chiū-kīn Má I-seng . Tit-tio̍h i-hó , tò-khì in pún só͘-chāi sòa kóng tō-lí hō͘ lâng thiaⁿ , tùi án-ni chē-chē lâng sìn . Má I-seng m̄-nā khì Kong-á-nâ , iā kàu Ba̍k-sa , Kam-á-nâ , Poa̍h-bé ( hiān-sî kiò Chó-tìn ) . Chiah-ê só͘-chāi bô kú chiū khí lé-pài-tn̂g . 
Lí Hiu Bo̍k-su kap Bo̍k-su-niû jia̍t-sim chò kang , 1870 nî hok-im chiū thôan kàu Tang-káng , bô lōa-kú sòa khí lé-pài-tn̂g . Siāng hit-nî tī Liû-khiû iā chū-chi̍p chò lé-pài . Koh Kiâm-po͘-á iā lēng-gōa chū-chi̍p . 1871 nî , Tek-á-kha iā siat kàu-hōe , í-gōa chhin-chhiūⁿ Lâm-gān , Kiàn-kong-chng , Lâu-chhù-chng iā ū kàu-hōe . Che kiám-chhái ū ê sī ūi-tio̍h beh khò se-iûⁿ lâng ê sè , chiah hiah khoài ke-thiⁿ lâng-gia̍h !
1870 nî , tī Ba̍k-sa kú-hêng Sèng-chhan lé-pài , ū 62 ê sin niá sé-lé ê lâng saⁿ-kap chē Chú ê toh . Hit nî Tâi-ôan ê chóng hōe-ôan-sò͘ ū chìn kàu 244 , iā siú lé-pài ê jîn-sò͘ ū 530 miâ . Tī 1871 nî , chóng hōe-ôan-sò͘ ke-thiⁿ kàu 548 , siú lé-pài pêng-kin 1 , 635 miâ .
Hit-tia̍p Má I-seng kap I-seng-niû tī Hú-siâⁿ jia̍t-sim chò kang . Tī Têng-á-kha sòe chi̍t khám tiàm chò lé-pài-tn̂g , hō͘ Gô͘ Bûn-súi Tiúⁿ-ló tī hia thôan tō-lí . Tùi chit ê kang ū tit-tio̍h Chiu Pō͘-hâ , Tiō Chiok-siông , Lí Pà , Ông An-siā lâi sìn . Āu-lâi chiah-ê lâng ū chò thôan-tō-su , put-chí chīn-tiong tī in ê chit-bū . Gô͘ Bûn-súi Tiúⁿ-ló tī Tâi-ôan chò kang kàu 1875 nî , āu-lâi tò-khì Chiang-chiu ; tī hia siū Chú kéng-tiàu lī-khui sè-kan .
Chóng kóng , chit kúi nî kàu-hōe put-chí khui-khoah : Lâm kàu Tang-káng , Liû-khiû ; tang kàu Ba̍k-sa , Kong-á-nâ ; pak kàu Tōa-siā , Po͘-lí-siā , O͘-gû-lân . Liân Tōa-làm , Gû-khùn-soaⁿ chiah-ê só͘-chāi , āu-lâi iā khí lé-pài-tn̂g . Lí Bo̍k-su ê thôan tō-lí khah chē sī tùi hàn-jîn ; iā Má I-seng ê chò kang khah siông sī tùi lāi-soaⁿ chit hong-bīn . 

Tī Phêⁿ-ô͘ ū chi̍t ê siàu-liân lâng miâ-kiò Lîm Kiam-kim . I sī tha̍k-chheh lâng , ū tha̍k Tiong-kok ê keng-tián , chai-iáⁿ hit lāi-bīn ū chin hó ê kà-sī . Chóng-sī i ê keng-giām sī ná chhin-chhiūⁿ Pó-lô tī Lô-má tē 7 chiuⁿ só͘ kóng , I ài beh kiâⁿ hó , m̄-kú ka-kī si̍t-chāi bô khùi-la̍t . Āu-lâi i thiaⁿ-kìⁿ ū sin ê chong-kàu í-keng thôan-ji̍p Tâi-ôan . Koh ū lâng í-keng ū thiaⁿ-kìⁿ hok-im , i chiū khì mn̄g khòaⁿ chit ê sin ê kà-sī sī Sím-mi̍h ? Hit ê lâng bô siáⁿ ē hiáu kā i kóng , chóng-sī ū chiong chi̍t tiuⁿ siá Cha̍p-tiâu-kài ê toaⁿ hō͘ i . Hiah-ê kài-bēng i ta̍k tiâu kā tha̍k , lóng kám-kak chin hó . Chóng-sī i siūⁿ kóng , Góa nā siat-sú bô khùi-la̍t thang thàn , án-ni beh thài ū siáⁿ lō͘-ēng ? Āu-lâi i tha̍k hiah-ê Cha̍p-tiâu-kài , ēng sè-sè jī siá ê soeh-bêng kóng , “ Chiah-ê Kài-bēng sī Siōng-tè ê Bēng-lēng ; lán eng-kai tio̍h thàn , m̄-kú lán bē-ē . ” Tha̍k kàu chia i put-chí tông-kám . Koh sòa--lo̍h-khì kóng , “ Chóng-sī Siōng-tè lîn-bín , chhe I ê Kiáⁿ lâi sè-kan chò lán ê Kiù-chú , lán nā sìn-khò I , m̄-nā ē tit-tio̍h sià-chōe , koh lán beh tùi I tit-tio̍h khùi-la̍t thang sūn-thàn Siōng-tè ê bēng-lēng . ” Chit ê Chin-lí put-chí kám-tōng i ê sim , só͘-í i kám-kak tek-khak tio̍h koh gián-kiù , i chiū chē phâng-chûn kòe-lâi Táⁿ-káu , beh chhōe gōa-kok sian-seⁿ . Lí Bo̍k-su hit-chūn khì tī Pi-thâu , hit ê siàu-liân lâng chiū jiok khì hia chhōe i . Lí Bo̍k-su chin hoaⁿ-hí , in-ūi chit ê ū siū kàu-io̍k ê siàu-liân lâng si̍t-chāi teh chhōe chin-lí . Chit ê siàu-liân lâng liâm-piⁿ sìn Iâ-so͘ , āu-lâi i put-chí tōa lī-ek kàu-hōe . Iā tiàm tī Táⁿ-káu lán siat ê Thôan-tō Ióng-sêng-só͘ chò sian-seⁿ .

Kam Ûi-lîm Phok-sū tī 1871 nî 12 goe̍h chhe 10 kàu Tâi-ôan . I tha̍k Kek-lah-sū-ko Tāi-ha̍k ( Un ) koh pit-gia̍p Sîn-ha̍k-īⁿ . Kam Bo̍k-su sui-jiân seng-khu bô gōa kôan , iáu-kú ū sū-gia̍p-ka ê khì-chit , ū eng-hiông ê khì-khài . Lâu chi̍t tōa phiàn tn̂g-tn̂g ê chhùi-chhiu , khòaⁿ tio̍h sī hô-kia̍t ê khóan-sit ; chóng-sī i ū chû-ài ê ba̍k-chiu hō͘ gín-á iā hó chhin-kīn . I ū chhin-chhiūⁿ hóe ê jia̍t-chêng , koh hó-táⁿ siông-siông káⁿ mō͘-hiám . Gâu kóng chhù-bī ê ōe , hō͘ lâng thiaⁿ tō-lí ē lí-kái koh khoài ē kì-tit , iā ìn-siong chin chhim . Gâu thiàⁿ lâng , gâu gián-kiù ; ài tiau-cha , ài khì chháu-tē sûn kàu-hōe . Si̍t-chāi sī chin khîn-bián ló͘-le̍k ê lâng .
Kam Bo̍k-su 30 hòe kàu Tâi-ôan , tòa chia chò kang 47 nî kú . Taⁿ chiong i tī Tâi-ôan thôan-tō só͘ chò ê sū kì kúi hāng :
( 1 ) Thôan tō-lí , sûn kàu-hōe .
I chin jia̍t-sim thôan-tō , sì-kè sûn-sī kì-sêng ê kàu-hōe . Chhin-chhiūⁿ tī 1872 nî ū nn̄g pái khì sûn-sī Ba̍k-sa , Kam-á-nâ , Poa̍h-bé , Kong-á-nâ chit 4 ūi ; ta̍k pái ū mn̄g tō-lí , kiâⁿ sé-lé , chiap-la̍p chē-chē lâng ji̍p kàu . M̄-nā án-ni , i iā kàu tiong-pō͘ sûn-sī Tōa-siā , Lāi-siā , Po͘-lí-siā , O͘-gû-lân , Gû-khùn-soaⁿ chiah-ê kàu-hōe . Koh iā khì Pe̍h-chúi-khe , Giâm-chêng , Ka-pòa-sóa sûn-hôe thôan-tō . 1873 nî , Kam Bo̍k-su kàu Ka-gī thôan tō-lí , put-chí chhut-la̍t chò kang , tùi án-ni koh ke kiàn-siat chi̍t keng kàu-hōe . Chit keng Ka-gī kàu-hōe āu-lâi hui-siông hoat-tián , tùi chia chhut chē-chē thôan-tō-su .
Tī 1873 ê nî-bóe , 14 só͘-chāi chóng hōe-ôan-sò͘ , ū chìn kàu 931 , lé-pài chhut-se̍k pêng-kin 2 , 000 miâ .
( 2 ) Siat Bông-jîn ha̍k-hāu  .
Kam Bo̍k-su tī ha̍k-seng sî-tāi , chiū kám-kak tùi chheⁿ-mê lâng ê kàu-io̍k hui-siông tiōng-iàu , só͘-í tùi chit hāng chin koan-sim . Tong-sî tī pún-tó ê chheⁿ-mê lâng , tāi-iok sǹg , ū chi̍t bān 7 chheng lâng ( Tāi-chèng 9 nî , Tâi-lâm tē-hng ê jîn-kháu 100 lâng tiong-kan , ū chi̍t ê bông-jîn ) , kóng sī sè-kài tē-it . Só͘-í hó-táⁿ siat-hoat lâi kàu-io̍k chheⁿ-mê lâng .
Chú-āu 1889 nî , chiong Tâi-ôan bông-jîn kàu-io̍k ê iàu-kín pò-kò in pún-kok ; siāng hit nî ū ēng phòng-jī  ê hong-hoat , lâi ìn Sin-iok ê chi̍t pō͘-hūn kap Biāu-chiok Būn-tap ( kò͘-biō ê lâng tâm-lūn tō-lí ) . Sòa tī i ê chhù khai-sí chheⁿ-mê lâng ê kàu-io̍k . 1891 nî , tī chhī-lāi Âng-kong-sû ( Tâi-lâm Tang-chhī-tiûⁿ hū-kīn ) sòe chi̍t keng chhù , chò ’ Bông-jîn ha̍k-hāu ’ lâi keng-êng . Iā ū tit-tio̍h 2 , 3 lâng tàu pang-chān chit ê kang .
1896 nî , khì Tang-kiaⁿ kìⁿ Hoa-san Bûn-siòng  kap Jî-gio̍k Chóng-tok  , pâi-lia̍t i só͘ keng-êng Bông-jîn Ha̍k-hāu ê chōng-hóng hō͘ in thiaⁿ . Chóng-tok kóng , āu-lâi beh chhòng chò koaⁿ-li̍p--ê . Kam Bo̍k-su tò-lâi ê keh-nî ( 1897 ) , chiū chiong chit keng tùi Âng-kong-sû î-chóan khì , chhòng-siat chò koaⁿ-li̍p Bông-à Ha̍k-hāu  . Í-āu Kam Bo̍k-su iû-gôan siông-siông koan-sim , tùi bông-jîn kàu-io̍k teh ló͘-le̍k . Kàu-bóe ū khó-àn tiám-jī ìn-soat-ki  tit-tio̍h sin-àn te̍k-hú  ; sòa chiong chit hō ki-khì chi̍t tâi sàng Bông-à Ha̍k-hāu ; chi̍t tâi khǹg tī i ê chhù-ni̍h thang ìn Sèng-keng kap Sèng-si .
( 3 ) Tù-chok kap gián-kiù .
Kam Bo̍k-su sui-jiân tī thôan-tō , tī kàu-io̍k téng-téng chin bô êng , iáu-kú iā tù-chheh lâi kòng-hiàn siā-hōe . Taⁿ chiong khah iàu-kín ê tù-chok kì tī ē-bīn : 
a . soan-kàu ê sêng-kong ( in ) . Hoan-e̍k Hô-lân lâng só͘ tù ê chheh , koh ke-thiⁿ Kam Bo̍k-su pún-sin só͘ siá ê 30 chiuⁿ . 1889 nî , tī Lûn-tun chhut-pán
b . thóng-tī hā ê Tâi-ôan ( teh ) . 1903 nî , tī Lûn-tun hoat-hêng . Tē 1 phiⁿ kì-chài Tâi-ôan hong-thó͘ , Bō͘-e̍k kap Chong-kàu . Tē 2 phiⁿ kì-chài Ki-tok-kàu ê thôan-tō . tē 3 phīⁿ kì-chài Tiong-kok lâng lâi cheng-ho̍k Tâi-ôan .
im Sin Jī-tián . Tī chia m̄-bián soat-bêng chit pún ê sū , in-ūi tāi-ke chai-iáⁿ chit pún chin tōa lī-ek lâng . 1913 nî , tī Ji̍t-pún Hoâiⁿ-pin chhut-pán
Chit pún 1915 nî , tī Lûn-tun chhut-pán . Chiong i 40 gōa nî kú tī Tâi-ôan só͘ thé-giām ê sū-si̍t lâi siá . Kài-siāu Tâi-ôan hō͘ sè-kài ê lâng chai ; si̍t-chāi sī chin chhù-bī ê chheh .
Chiah-ê í-gōa , iáu ū pa̍t pún ê tù-chok . I iā put-chí ài gián-kiù tē-lí , le̍k-sú , jîn-lūi-ha̍k ; koh iā gián-kiù lōa-chē só͘-chāi ê jîn-chêng hong-sio̍k , chiong chiah-ê siông-sè kì-chài lâi hoat-piáu tī ha̍k-kài . Lûn-tun Tāi-ha̍k in-ūi Kam Bo̍k-su ê kong-chek , chiū siū-ú ’ Sîn-ha̍k Phok-sū ’ ê ha̍k-ūi . Ji̍t-pún kok in-ūi khòaⁿ i ū kong-lô , iā sàng i nn̄g ê hun-chiong . 
( 4 ) Tī Pe̍h-chúi-khe thoat-lī gûi-hiám .
Chú-āu 1874 nî , Ka-gī lâm-pêng ê Pe̍h-chúi-khe iā ū siat kàu-hōe . Tī Tiàm-á-kháu ( Pe̍h-hô ) ū chi̍t ê iú-le̍k ê thâu-ba̍k miâ-kiò Gô͘ Chì-ko ( lâng kiò i chò Gô͘-á Chhiûⁿ ) . TaĪ-seng Kúi-nā nî kú tùi Ki-tok-kàu khiok lóng tiām-tiām bô àn-chóaⁿ ; chóng-sī khòaⁿ Ki-tok-kàu teh hoat-tián chin kín , chiū tòng-bē-tiâu . Thiaⁿ-kìⁿ beh khí sin pài-tn̂g tī Pe̍h-chúi-khe , chiū chó͘-tòng , kiò in kang-sū tio̍h thêng-chí . Kàu-hōe chū-jiân bô beh thiaⁿ , chò in ti̍t-ti̍t khí . Gô͘ Chì-ko phài saⁿ-sì-cha̍p lâng tòa ke-si lâi kong-kek , sòa chhiúⁿ hiah-ê sìn-tô͘ ê châi-bu̍t . Kam Bo̍k-su thiaⁿ-tio̍h chit hō siau-sit , kóaⁿ-kín kàu Pe̍h-chúi-khe thàm chiah-ê hōe-iú ; chū-chi̍p in tāi-ke tī kū pài-tn̂g beh kî-tó . Hit mê Gô͘-á Chhiûⁿ ê tóng-lūi lâi pàng hóe sio pài-tn̂g .
Kam Bo̍k-su hit àm tī kàu-hōe ê sió-chhù teh khùn . Pòaⁿ-mê hō͘ hiah-ê lâng hoah-hiàm ê siaⁿ phah-chhéⁿ , khòaⁿ-kìⁿ pâng-keng teh hóe-sio , pài-tn̂g kap siok-sià ê chhù-téng iā ti̍t-ti̍t teh to̍h hóe . Hiah-ê pháiⁿ-1âng ê bīn chō kàu o͘-kúi-kúi , kia̍h tōa-to kap chhiuⁿ , tī sì-bīn pau-ûi , teh tng-tán Kam Bo̍k-su chhut-lâi , beh kā i chân--sí . Kam Bo̍k-su kúi-nā pái beh tùi mn̂g chông chhut-khì , m̄-kú lóng bô hoat-tō͘ . In-ūi to kap chhiuⁿ ti̍t-ti̍t lâi , Kam Bo̍k-su chiū ēng chit niá phōe moa tī i ê chhiú-kó͘-thâu . Jiân-āu i thè ji̍p-khì pâng-keng-lāi , hit-sî ū chi̍t ki chhiuⁿ tu̍h-tio̍h i ê heng-khám óa chi̍t chhùn chhim , koh chi̍t ki phut-tio̍h i ê kha . Pài-tn̂g kap siok-sià hóe ná iām , taⁿ Kam Bo̍k-su siūⁿ i ún-tàng ē sí tī chiah-ê pe̍h siám-siám ê to-ē . Bô phah-sǹg hut-jiân khí hong , hóe kap hóe-hun lóng chóan hiòng tùi chiàⁿ-pêng ; hiah-ê húi-lūi in-ūi tòng hóe-hun bē tiâu , iā lóng chò chi̍t-ē chông tùi chiàⁿ-pêng kòe-khì . [ Khiok ū lâng thôan kóng , Kam Bo̍k-su hut-jiân-kan siūⁿ-tio̍h chi̍t-pō͘ , ēng hit niá phōe kńg-kńg kui kho͘ , kín hiat tùi gōa-kháu chhut-khì . Húi-lūi lia̍h-chún sī Kam Bo̍k-su kńg hit niá phōe beh cháu-khì , chiū tōa-siaⁿ hoah-hiàm kóng , “ Âng-mn̂g-hoan chhut-lâi lah . ” Tāi-ke thiaⁿ-tio̍h án-ni , chiū kín cháu lâi tùi hit niá phōe ti̍t-ti̍t chân , ti̍t-ti̍t tu̍h . Hit-tia̍p i chiah tùi āu-bīn liu chhut-khì ] . Kam Bo̍k-su chí-ū chhēng chi̍t-niá lāi-saⁿ , thǹg chhiah-kha tùi āu-piah-mn̂g thiàu chhut-khì , pôaⁿ kòe chhiûⁿ-á , cháu kàu hū-kīn ê soaⁿ , kui-mê bi̍h tī-hia . Thôan-tō-su kap hōe-iú kàu thiⁿ-kng chiah chhōe tio̍h i ; the̍h chi̍t-niá khò͘ hō͘ i chhēng . kap i chò-hóe kàu Ka-gī , kìⁿ Ka-gī Ti-kōan ( kōan-tiúⁿ ) , kiû i pó-hō͘ . Āu-lâi hit ê koaⁿ ū pī-pān mi̍h hō͘ i chia̍h , the̍h saⁿ hō͘ i chhêng , sòa phài peng pó-hō͘ i kàu Tâi-lâm . Kam Bo̍k-su só͘ ū ê mi̍h tī-hia lóng bô liáu-liáu , liân i ê Bó-hōe só͘ sàng i hit ê sî-pió iā sit-lo̍h--khì . Āu-lâi ū lâng koh bé chi̍t ê sin--ê sàng i .
Pe̍h-chúi-khe ê sū-kiāⁿ , āu-lâi Eng-kok léng-sū kap Tiong-kok chèng-hú kau-sia̍p , tit-tio̍h ôan-bóan kái-koat . Kiat-kio̍k lia̍h Gô͘ Chì-ko ê pō͘-hā 4 ê lâng khì koaiⁿ-kaⁿ , koh pôe kàu-hōe chi̍t-pah kho͘ .
Kam Bo̍k-su 47 nî kú tòa Tâi-ôan chīn-tiong chò kang . Kàu 1917 nî ê chhun-thiⁿ thè-chit . I ê lī-pia̍t , hō͘ chèng-lâng chin siong-pi ; kôan kap kē , hó-gia̍h kap sàn-hiong , lāu-lâng í-ki̍p siàu-liân lâng iā sī chin m̄-kam . Chóng-tok tiâu-kang lo̍h-lâi kàu Tâi-lâm kap i saⁿ-sî ; chóng-sī ū chi̍t chân koh-khah ē kám-tōng lâng ê sim , chiū-sī ū chha-put-to 30 ê chheⁿ-mê lâng bat siū i ê kà-sī pang-chān--ê , pān toh kā i sàng-pia̍t .

Má-kai phok-sū lâi Tâi
Kai Bo̍k-su siū Ka-ná-tāi Tiúⁿ-1ó Kàu-hōe phài-khián kòe-lâi Tiong-kok . 1872 nî kàu Tâi-ôan Táⁿ-káu chhōe LÍ Hiu Bo̍k-su . In chiām-sî chò-hóe tòa , saⁿ-kap tâm-lūn Tâi-ôan ê chêng-hêng . Kai Bo̍k-su bōe kòe-lâi í-chêng , chiū siūⁿ ài tī pak-pō͘ thôan-tō , só͘-í LÍ Bo̍k-su chiū kap i chiūⁿ pak kàu Tām-súi . Koat-tēng ēng chia chò kin-kù-tē thôan-kàu ; liáu-āu hui-siông chhut-1a̍t chò hang , kàu-hōe tōa chìn-pō͘ . Kai Bo̍k-su sin-thé ióng-chòng , put-chí ē kham-tit kan-khó͘ ; ū thôan-tō ê cheng-sîn . I chū-chi̍p kóa Tâi-ôan ê chheng-liân lâng chò-hóe , kap in sì-kè kiâⁿ thôan tō-lí ; kà in ha̍k-si̍p chióng-chióng ê kho-bo̍k , sīm-chì iā kà in khí-kho-ha̍k . Kai Bo̍k-su sì-kè thôan tō-lí , sòa kā lâng bán chhùi-khí .
Kai Bo̍k-su kap Lí Bo̍k-su , in ū hun khu-he̍k chò kang . Ēng Tāi-kah khe chò kài-hān , khe-pak chò Ka-nà-tāi Tiúⁿ-ló-hōe ê soan-tō-khu , khe-lâm chò Eng-kok Tiúⁿ-1ó- hōe ê soan-tō khu-he̍k . Tùi án-ni sòa ū pak-pō͘ kap 1âm- pō͘ ê hun-piat . Sui-jiân hun-khu teh ka-kī keng-êng , iáu-kú iā ū ha̍p-chok ê ki-hōe . Lâm-pō͘ tī 1896 nî , chhòng-siat Lâm-pō͘ Tiong-hōe , Pak-pō͘ 1904 nî iā chhòng-li̍p Pak-pō͘ Tiong-hōe . Kàu 1912 nî , tī Chiong-hòa liân-ha̍p chò Tâi-ôan Tāi-hōe .

Pa Khek-lé Phok-sū (Thomas) 1849 nî 11 goe̍h 21 ji̍t , chhut-sì tī So͘-kek-lân ê Kek-lah-sū-ko siâⁿ . I ê pē-bó lóng sī jia̍t-sim ê Ki-tok-tô͘ , lāu-pē sī kàu-hōe ê tiúⁿ-1ó . I ū 4 ê tōa-hiaⁿ , chi̍t ê sió-mōe . 1864 nî ji̍p Tāi-ha̍k , 16 hòe ê sî kap Siōng-tè sè-iok , it-seng beh hiàn-sin chò i ê lō͘-ēng . Tāi-ha̍k pit-gia̍p liáu , 1869 nî ji̍p Sîn-ha̍k-hāu , āu-lâi iā ū khì Tek-kok liû-ha̍k . I beh pit-gia̍p hit nî ( 1869 ) , tī Glasgow Tāi-ha̍k ū 3 ê sêng-chek chòe iu-téng ê ha̍k-seng , chiū-sī sèⁿ Pa  , sèⁿ Khip  kap sèⁿ Má--ê ( MacKichan ) . In saⁿ lâng sī hó pêng-iú , lóng chì-gōan beh khì gōa-kok thôan-tō . Lâng chin kî-koài ; àn-chóaⁿ chiah-nī hó ê jîn-bu̍t beh khì gōa-kok , che kiám m̄-sī kok-ka ê sún-sit ? Iā kok-lāi kiám bô hit hō kàu-hōe thang chhiáⁿ in mah ? Sui-jiân ū chē-chē lâng teh chó͘-chí , iáu-kú in ê sim chin kian-koat . Má Phok-sū ( . MacKichan ) khì Ìn-tō͘ , Khip Phok-sū  khì Tiong-kok ê Sòaⁿ-thâu , iā Pa Phok-sū  lâi Tâi-ôan .
Ū lâng kóng , ’ Chhin-chhiūⁿ Pa Bo̍k-su chit hō jîn-bu̍t khì Tâi-ôan chin phah-sńg . ’ Che sī chiàu sè-kan ê siūⁿ hoat . Chóng-sī Pa Bo̍k-su ka-kī tùi hiàn-sin í-lâi , it-seng m̄-bat siūⁿ chhò . Tī Eng-kok ê Lâng-miâ Sû-tián ū teng-lio̍k Pa Khek-lé ê miâ chò Tiān-khì ha̍k-chiá . ’ In-ūi i tī chhut-miâ ê Bu̍t-lí-ha̍k-chiá ê gián-kiù-sek gián-kiù tiān-khì-ha̍k ( tiān-khì-ha̍k chāi tī tong-sî iáu sī chin sin ê kho-ha̍k ) ; iā sòa chiong i ê gián-kiù lūn-bûn tī Eng-kok Ông-li̍p Ha̍k-sū-īⁿ ê tâi-téng lóng-tho̍k . Nā ē thang khiā tī Ông-li̍p Ha̍k-sū-īⁿ ê káng-tâi , sǹg sī kho-ha̍k-chiá ê tōa bêng-ū . Án-ni Pa Bo̍k-su nā bô chò thôan-kàu ê kang , ún-tàng ē chiâⁿ-chò chhut-miâ ê kho-ha̍k-kA . I iā ū chèng-tī-tek ê châi-lêng ; i nā bô kòe-lâi chò soan-kàu-su , kiám-chhái ē chiâⁿ-chò chhut-miâ ê gōa-kau-koaⁿ
Pa Bo̍k-su 16 hòe chiū tùi Siōng-tè sè-iok , beh it-seng chò I ê chhe-ēng . Chit ê sè-iok m̄-sī ēng chhùi kóng , sī i pún-sin siá--ê . Ta̍k nî nā kàu i ê seⁿ-ji̍t ( 11 goe̍h 21 ) , chiū têng-sin hōng-hiàn , koh-chài chhiam-miâ tī hit tiuⁿ sè-iok-su . Siāng 1ō͘- bóe pái ê chhiam-miâ , chiū-sī 1934 nî 11 goe̍h 21 ji̍t . Chit tiuⁿ sè-iok-su sī kàu i pia̍t-sè liáu-āu chiah hō͘ lâng chhōe--tio̍h .
Pa Bo̍k-su 1874 nî 12 goe̍h 18 hō kàu Ē-mn̂g , tiàm hia ha̍k-si̍p chit pêng ê ōe kúi-nā goe̍h ji̍t , kàu 1875 nî 6 goe̍h chhe 5 , tùi Táⁿ-káu chiūⁿ-1io̍k . Che sǹg--lâi sī chha-put-to siat-kàu tú-hó keng-kòe 10 nî . I taĪ-seng tòa tī Táⁿ-káu , jiân-āu chiū lâi tòa Tâi-lâm Pa Bo̍k-su tī Tâi-ôan chò Soan-kàu-su 60 nî gōa kú ; tī tông-liâu tiong siông-siông khiā tī chiân-sòaⁿ , chò Tâi-ôan kàu-hōe chin tōa ê lêng-le̍k . I lâi ê keh-nî chiaⁿ-goe̍h , Lí Hiu Bo̍k-su chiū to-khì hioh-khùn . Tī lâm-pō͘ ê khu-he̍k 12 keng kàu-hōe lóng kau-tāi i liāu-lí . Ū ke-thiⁿ sin ê só͘-chāi kap jîn-sò͘ , chit ê chek-jīm si̍t-chāi bô hiah iông-īⁿ . I taⁿ-chiah siông-siông hōan-tio̍h kôaⁿ-jia̍t ê phòa-pēⁿ , hō͘ i chin kan-khó͘ . 1877 nî , kòe-khì Tiong-kok ê tāi-lo̍k ; chi̍t bīn ūi-tio̍h i ê kiān-khong , iā chi̍t bīn chò Tâi-ôan ê tāi-piáu khì Siōng-hái hù Soan-kàu-su Hia̍p-gī-hōe .
Pa Phok-sū tī Tâi-ôan só͘ lâu ê kong-chek chin chē , lán bē thang siông-sè kóng . Chit-tia̍p chiàu sî-kî ê sūn-sū seng kì nn̄g hāng , chiū-sī chhòng-siat Sîn-ha̍k-hāu kap Chheh-pâng . Kî-û--ê āu-lâi chiah koh kóng . 
( 1 ) Chhòng-li̍p Sîn-ha̍k-hāu .
Soan-kàu-su khí-thâu ū ê tòa Kî-āu , ū ê tòa Tâi-lâm . In lóng ū chio chheng-liân lâng lâi tha̍k chheh , pī-pān chiong-lâi thang thôan-tō . Chóng-sī ūi-tio̍h keng-hùi kap jîn-ôan ê koan-hē , soan-kàu-su tōa-pō͘-hūn chiū sóa-lâi Tâi-lâm . Tùi án-ni , Tâi-lâm chiū chiâⁿ-chò kàu-hōe ê pún-pō͘ , Pa Bo̍k-su iā sóa--lâi . Tī 1876 nî , khai-siat Sîn-ha̍k-hāu , Pa Bo̍k-su chò tē-it tāi ê hāu-tiúⁿ . 1877 nî 12 goe̍h , Kî-āu ê ha̍k-seng sóa lâi Tâi-lâm chò-hóe tha̍k , ta̍k hāng chiū khah ū chhù-sū . 1878 nî . koat-tēng beh kiàn-siat chi̍t keng sè-sè ê Sîn-ha̍k-hāu tī Sin-lâu ê tang-pak kak , kàu 1880 nî , kó-jiân si̍t-hiān , tī 2 goe̍h 23 hō khui-o̍h . Hāk-seng 15 miâ .
Pa Bo̍k-su sui-jiân ū sî iā tio̍h khì chháu-tē sûn kàu-hōe , chóng-sī i chin gâu kà , ū tōa 1ī- ek ha̍k-seng . Sîn-ha̍k-hāu chhòng-siat liáu , tī Pa Bo̍k-su iáu tī-teh ê sî-chūn , ū 240 miâ ê thôan-tō-su kap bo̍k-su tùi chit keng pi̍t-gia̍p chhut-khì chò Chú ê kang . Āu-lâi in-ūi Pa Bo̍k-su khì hoan-e̍k Sèng-keng ; Sòng Tiong-kian , Mûi Kam-bū , Lâu Tiong-kian , Bóan Hiông-châi , chit kúi ūi soan-kàu-su chiām-sî lâi liāu-lí Sîn-ha̍k-hāu .
( 2 ) Khai-siat Chheh-pâng ( Kong-pò-siā ) .
Lán ê soan-kàu-su siong-sìn nā beh hō͘ kàu-hōe ē oa̍h-tāng chìn-pō͘ , hōe-iú tek-khak tio̍h ē hiáu-tit tha̍k Sèng-keng . Chóng-sī beh hō͘ hiaⁿ-tī chí-mōe ē hiáu-tit ka-kī tha̍k Sèng-chheh , hàn-jī sī chin ûi-Iân . Só͘-í tio̍h kà in tha̍k Lô-má-jī . Má I-seng ū kap Ē-mn̂g ê soan-kàu-su hoan-e̍k Sin-iok chò pe̍h-ōe-jī . Tò-khì in pún-kok hioh-khùn , beh koh lâi Tâi-ôan ê chìn-chêng , ū siat-hoat ìn Lô-má-jī ê Sin-iok . Án-ni Má I-seng khòaⁿ pe̍h-ōe-jī chò iàu-kín , Pa Bo̍k-su koh-khah tì-ì , siông-siông kó͘-bú 1âng tio̍h ēng pe̍h-ōe-jī . Pa Bo̍k-su thâu-pái tò-khì Eng-kok hioh-khùn ê sî , ū khì oa̍h-pán-só͘ gián-kiù ìn-chheh ê hoat-tō͘  , koh lâi Tâi-ôan i chiū ē hiáu kiui oa̍h-pán-só͘ . 1885 nî 7 goe̍h hoat-hêng tē 1 hō ê ’ Kàu-hōe-pò ’ . Che kiám-chhái sī tang-iûⁿ chòe-kó͘ ê Kàu-hōe-pò . Siāng thâu-chi̍t ê khioh-jī--ê  miâ So͘ Sa , i sī chheng-liân lâng , chin pún-sū , o̍h pe̍h-ōe-jī 3 ji̍t chiū ē-hiáu . Āu-lâi ’ Kàu-hōe-pò ’ múi goe̍h ê hoat-hêng pō͘-sò͘ ū nn̄g-chheng pō͘ .

Chit sî-tāi ê chū-hōe kan-ta 1é- pài-ji̍t ê lé-pài nā-tiāⁿ . Téng-po͘ 10 tiám khí , chha-put-to chi̍t tiám cheng kú , ē-p o͘ tùi 2 tiám kàu 3 tiám . Án-ni chi̍t ji̍t 2 pái chū-chi̍p chò lé-pài . Lé-pài ê sūn-sū : ( 1 ) Gîm-si . ( 2 ) Kî-tó . ( 3 ) Cha̍p-tiâu-kài . ( 4 ) Sèng-keng . ( 5 ) Sèng-si . ( 6 ) Kî-tó . ( 7 ) Káng-tō . ( 8 ) Kî-tó . ( 9 ) Siōng-êng . ( 10 ) Chiok-tó . Che sī téng-po͘ lé-pài ê sūn-sū , iā ē-po͘ ê lé-pài bô tha̍k Cha̍p-tiâu-kài . Hit-chūn lé-pài ê chō-se̍k , nā chiàu chit-tia̍p lâi khòaⁿ si̍t-chāi chin kî-īⁿ . M̄-kú lâm-lú ê chē-ūi-tio̍h hun-khui chò nn̄g pêng ; lâm hōan lâm , lú hōan lú . Tī tiong-ng tio̍h khan chheⁿ pò͘-1î , hō͘ lâm-lú bē thang saⁿ-khòaⁿ ; iū-koh nā 7 hòe í-siōng ê lâm-lú , chiū bē sái-tit chē chò-hóe . Hong-sio̍k si̍p-kòan kap hiān-sî tōa koh-iūⁿ .
Hiàng-sî ê kàu-io̍k sui-jiân khah bô ôan-chôan , chòng-sī Sîn-ha̍k-hāu ê ha̍k-seng ū chhut-la̍t chò-kang . Hit sî-tāi ê thôan-tō-su pí kàu-hōe ê sò͘-gia̍h khah chió . Só͘-í Sîn-ha̍k-seng tio̍h chiong hit chi̍t lé-pài kan só͘ ha̍k-si̍p--ê , sûi-sî chhut-khì siū phài ê kàu-hōe oa̍h-iōng . Ū-ê múi lé-pài tio̍h kiâⁿ 6 , 7 lí-lō͘ ê óng-hôe . Ū lâng múi lé-pài tiōh kiâⁿ tùi Táⁿ- kàu kàu Tang-káng óng-ho̍k ê lō͘ . Iā ū-sî tio̍h kap soan-kàu-su chò-tīn khì kok só͘-chāi ê kàu-hōe sī-chhat , á-sī saⁿ-kap khì kok só͘-chāi . Án-ni sui-sī só͘ tha̍k ê bô lōa-chē , iáu-kú in só͘ chò ê kang , m̄-sī sió-khuÁ .

1875 nî , Lí Bo̍k-su ū khì Āu-soaⁿ ( Tâi-ôan tang-pō͘ ) , in-ūi bô khòaⁿ-kìⁿ Sím-mi̍h hó kiat-kó , só͘-í chi̍t-sî ū hòng-khì . Chóng-sī āu-lâi thiaⁿ-kìⁿ ū sìn-tô͘ sóa khì Āu-soaⁿ , tùi án-ni chiām-chiām ū lâng sìn hok-im . Lí Bo̍k-su liâm-piⁿ kiò bē Sèng-chheh ê lâng Lí Pà kap Gô͘ Ì khì sī-chhat : āu-lâi chiū phài Thôan-tō-su Ô͘ Tiāu-ki khì tòa Chio̍h-hō͘-sòaⁿ . Āu-soaⁿ ê thôan-kàu Sī tùi chia khai-sí . Lí Bo̍k-su ài lú-hêng , sì-kè pò͘-tō , Tâi-ôan i chha-put-to kiâⁿ thàu-thàu 1879 nî , i kap Pa Bo̍k-su khì Āu-soaⁿ sī-chhat . Hit-chūn ū kā chin-chē lâng kiâⁿ sé-lé , siat saⁿ só͘-chāi ê kàu-hōe . Lí Bo̍k-su m̄-nā ū o̍h Tâi-ôan ōe , iā sòa teh o̍h Kheh-ōe . Thâu-chi̍t ê Kheh-chng ê kàu-hōe Lâm-gān sī i chhòng-siat--ê .
Lí Bo̍k-su kài tē-it taĪ-seng thê-chhiòng lú-chú kàu-io̍k ê pit-iàu . I kap Lí Bo̍k-su-niû chīn-la̍t khai-sí kang-chok tī hū-jîn-lâng kap lú-chú ê tiong-kan , ài beh lī-ek in . I chiong ka-kī ê chîⁿ the̍h chhut-lâi beh khÍ chi̍t keng lú-o̍h , tī i beh sí ê sî-chūn teh kè-e̍k hit ê kiàn-siat ê sū . Kàu āu-lâi kó-jiân ū kiàn-tiok Lú-o̍h , 1887 nî khai-hāu ; tī hit lāi-bīn ū hē chi̍t tè pi , siá kóng , Chit keng ha̍k-hāu ê siat-li̍p , tōa pō͘-hūn sī tùi i ê thê-gī kap khóng-khài . Lí Hiu Bo̍k-su 1879 nî 9 goe̍h 29 ji̍t , hōan-tio̍h jia̍t-pēⁿ , tī Tâi-lâm kòe-sin .

Tī chit sî-tāi soan-kàu-su ê tōng-chēng lán bē thang lóng-chóng siá , put-kò tiah hiah-ê khah iàu-kín ê lâi kóng . 
Chiàu téng-bīn só͘ kóng , Má I-seng tò-khì hioh-khùn , ūi-tio̍h sū-chêng bē tit khah kín koh lâi . Bó-hōe phài Si Tāi-pi̍t Bo̍k-su ( . Smith ) 1876 nî 2 goe̍h 21 kàu chia . I tòa Tâi-ôan chí-ū 6 nî kú nā-tiāⁿ , chóng-sī ū kòng-hiàn tī kàu-hōe ê kiàn-tiok ; chhin-chhiūⁿ Ba̍k-sa khí pài-tn̂g sī i siat-hoat ê . Ūi-tio̍h sin-thé ê koan-hē , 1882 nî chiaⁿ-goe̍h tò-khì .
Tek I-seng  1871 nî 2 goe̍h chhe 10 kàu Tâi-lâm . Má I-seng kap i saⁿ-kap chò kang , āu-lâi tò-khì hioh-khùn , 1871 nî ê nî-bóe tú-tio̍h phòa-pēⁿ , iā keng-kòe 12 nî , kàu 1883 chiah koh lâi Tâi-lâm . Tek I-seng ka-kī chi̍t lâng tòa chia chò i-liâu kang 7 nî kú , Tâi-lâm I-kóan ū chìn-tián . Tī 1875 nî , bat ū chi̍t sî 91 miâ ji̍p-īⁿ , iā tī hit nî ê tiong-kan , ū tī-liâu 3 , 334 ê hōan-chiá ( gōa-lâi 2 , 500 , ji̍p-īⁿ 834 ) . Tek I-seng 1878 nî chiaⁿ-goe̍h sî-chit . An I-seng  lâi chiap i e khoeh . 1879 nî chiaⁿ-goe̍h 14 kàu ūi .
Kam Bo̍k-su tò-khì hioh-khùn liáu , ū chhōa Kam Bo̍k-su-niû kap sin ê soan-kàu-su Thô͘ Ûi-lîm Bo̍k-su  , tī 1880 nî 11 goe̍h kàu Tâi-ôan . Thô͘ Bo̍k-su chin in-khîn chò kang , koh iā chin ū jîn-keh gâu chò lâng . Khó-sioh tòa chia kan-ta 14 nî nā-tiāⁿ , 1894 nî kòe-sin tī Tâi-ôan . I ê sí hō͘ chin-chē lâng lâu ba̍k-sái , hui-siông m̄-kam .
Lí Hiu Bo̍k-su kòe-sin liáu-āu , Eng-kok Lú Soan-tō-hōe chiap-la̍p Lí Bo̍k-su-niû chò in thâu-chi̍t ê tāi-piáu tòa Tâi-ôan thôan-tō . Lí Bo̍k-su-niû chò kang sûn-sī 17 ūi ê kàu-hōe , put-chí tio̍h-buÂ . Koh iā tì-ì teh siat-hoat ài hō͘ i ê tiōng-hu só͘ ǹg-bāng ê lú-o̍h ē thang si̍t-hiān . Khó-sioh hāu-sià iáu-bōe ôan-sêng ê í-chêng i tú-tio̍h phòa-pēⁿ , 1884 nî 6 goe̍h , ko͘-put-chiong tio̍h tò-khì chó͘-ke .
Î Jiâu-lí Sian-seⁿ  tī 1883 nî 12 goe̍h 23 jīt , kap Sian-siⁿ-niû kàu Tâi-lâm . Î Sian-siⁿ sī láu-liān ê sian-siⁿ , chhòng-siat Tiúⁿ-ló-kàu Tiong-o̍h , chò tē-it tāi ê hāu-tiúⁿ . Soan-kàu-su iⁿ-tōng ê chêng-hêng , tāi-lio̍k chhin-chhiūⁿ téng-bīn só͘ kóng . Tī chit sî-tāi Kam Bo̍k-su kap Pa Bo̍k-su tio̍h tam-tng kàu-hōe khah iàu-kín ê chek-jīm , sòa hùn-liān 16 ê Sîn-ha̍k-seng . 1884 nî , lóng-chóng ū 33 keng kàu-hōe .
Tiong Hoat chiàn-cheng ( 1884 ) ê sî , Hoat-kok lām-tūi hong-só Tâi-ôan . Pak-pō͘ ê kàu-hōe 5 keng pài-tn̂g siū pjò-hoāi sin-tô͘ iā kúi-nā ê siū thâi-sí ; lâm-pō͘ kai-chài bô Sím-mi̍h tōa pek-hāi . Eng-kok Léng-sū khó͘-khǹg chèng gōa-kok lâng ê ka-cho̍k tio̍h lī-khui pún-tó . Tùi án-ni , lán ê soan-kàu-su Má I-seng , An I-seng kap Thô͘ Bo̍k-su í-gōa , kî-û ê lóng thiat-thè khì Tiong-kok tāi-lio̍k . 1885 nî , chiàn-sū soah , Má I-seng kap I-seng-niû tùi Ē-mn̂g tò-khì Eng-kok , kî-û ê soan-kàu-su tī 5 goe̍h lóng koh tò-lâi Tâi-ôan .

Tī lâm-pō͘ Tō͘-kun-eng ê só͘-chāi , gôan-pún ū chi̍t keng pài-tn̂g . Ū pún-tē lâng kap tām-po̍h Kheh-lâng tī hia lé-pài . Āu-lâi Tō͘-kun-eng ê chng-siā hō͘ tōa-chúi lâu--khì , pài-tn̂g iā sòa hòe . Lé-pài chiū hun-khui : pún-tē lâng hit-pêng khí pài-tn̂g tī Tiong-nâ , Kheh-lâng chit-pêng ko͘-put-chiong tio̍h chhōe sin ê tē-tiám . Chóng-sī bô lâng káⁿ chiong thó͘-tē bē lán khí pài-tn̂g . Hit-sî ū chi̍t ê sìn-tô͘ miâ Tiuⁿ A-kim , sī Jī-lūn lâng ; chiong i ê chhù bē lán chò pài-tn̂g . Hit chng ê lâng tōa siū-khì . 
1885 nî 6 goe̍h kan , ū hōe-iú chū-chi̍p tī-hia lé-pài , siū chin tōa kong-kek . In chhe lâng kàu Tâi-lâm pò soan-kàu-su chai . Pa Bo̍k-su siū phài beh khì khòaⁿ tio̍h cháiⁿ-iūⁿ . Chhit goe̍h 18 ( pài 6 ) kàu ūi , kap chng-ni̍h ê sī-tōa siong-hōe nn̄g pái . Keh-ji̍t tú-tú kap jī , saⁿ-cha̍p miâ hōe-iú teh lé-pài ê tiong-kan , thiaⁿ-kìⁿ phah lô ê siaⁿ , iā ū lâng kóng , “ In lâi lah . ” Liâm-piⁿ ū kui-tīn chheng-liân ê tóng-lūi lâi kong-kek lé-pài-tn̂g . Hiah-ê lâng tùi piān-só͘ taⁿ kúi-nā tàⁿ pûi lâi . Pa Bo̍k-su kap hōe-iú koaiⁿ mn̂g thè ji̍p āu-kak ; chóng-sī mn̂g 1iâm- piⁿ hō͘ in lòng phòa , chiong hiah-ê pûi ti̍t-ti̍t phoah ji̍p--lâi , kui lāi-bīn móa-móa-sī . Pa Bo̍k-su kiâⁿ chìn-chêng beh kap in kóng-ōe , nā-sī in m̄-thiaⁿ , chiong kúi-nā tháng tōa-pûi ti̍t-ti̍t phoah Pa Bo̍k-su , tùi thâu-khak téng kàu kha-pôaⁿ . Pa Bo̍k-su siū-tio̍h chit khóan ê pek-hāi lêng-jio̍k iáu-kú bān-hūn ê thun-lún , ēng chin un-jiû ê thài-tō͘ tùi in kóng , “ Chiah-nī hó ê pûi-liāu chin phah-sńg , che lín pò͘ tiū-á ê sî ū chin tōa lō͘-ēng . ” Hiah-ê lâng ū ê ná ok , tùi bô tí-khòng ê sìn-tô͘ khiú thâu-mn̂g , chhoah chhùi-chhiu ; thiah-li̍h8 in ê saⁿ , sòa kā in phah kàu o͘-chheⁿ kek-hoeh . In iā lé-mē chiù-chó͘ Pa Bo̍k-su , chhin-chhiūⁿ hoat-kông chi̍t-iūⁿ . Ū lâng te̍k-pia̍t chhiau-chhōe hit keng chhù ê chhù-chú , chi̍t sì-kè chhōe thàu-thàu . Kai-chài hit-ji̍t i tú-hó bô tī lāi-bīn ; nā ū , i ún-tàng bô sí iā pòaⁿ-tiâu miā .
Pa Bo̍k-su tò-lâi Tâi-lâm , Kàu-sū-hōe ū chiong chit chân sū pò-kò koaⁿ-hú . In khiok ū phài lâng beh pān-lí . Siū phài ê koaⁿ kàu Jī-lūn beh tiau-cha ê sî , iā tú-tio̍h bú-jio̍k , lóng bô Sím-mi̍h kiat-kó . Koaⁿ-hú kā Léng-sū kóng , nā bô phài peng khì , bô hoat-tit in ta-uÂ . Chóng-sī Kàu-sū-hōe kap Léng-sū lóng tâng-ì kóng , án-ni pān khah bô ha̍p-gî . Āu-lâi in tiong-kan khiok ū chi̍t nn̄g lâng siū kéng-kài ; Pa Bo̍k-su hō͘ in chhiúⁿ-khì ê sî-pió kap pió-á-liān , in ū sàng lâi hêng , koh pôe tām-po̍h chîⁿ . Án-ni tāi-chì chiū kái-koat . 

Kàu-hōe tong-kio̍k kám-kák ū siat Tiong-o̍h ê pit-iàu . Tong-sî chē-chē kàu-hōe ū siat sió-o̍h , teh pôe-iúⁿ chiah-ê sìn-tô͘ ê chú-tē , chóng-sī iáu-bōe ū Tiong-o̍h . Kiàn-siat Tiong-o̍h , chi̍t-bīn thang pôe-iúⁿ lâng chò sió-o̍h ê sian-seⁿ ; koh chi̍t-bīn thang ióng-sêng hāk-seng ji̍p Sîn-ha̍k-hāu . Chit ê sū-gia̍p chin tiōng-iàu , só͘-í Bó-hōe phài Î Jiâu-lí Sian-seⁿ tī 1883 nî kòe-lâi chún-pī .
Tiong-o̍h tī 1885 nî 9 go̍h 21 khai-hāu , sī tiàm tī Kū-lâu  . Khí-thâu ha̍k-seng 10 miâ , hit ha̍k-kî bōe kiat-sok í-chêng , ū ke-thiⁿ kàu 22 miâ . 1890 nî , in-ūi hāu-sià tio̍h pe̍h-hiā ū gûi-hiám , Só͘-í ko͘-put-chiong chiām-sî pì-hāu . Āu-lâi tī Sin-lâu ê sai-lâm kak ū khì sin ê hāu-sià , tī 1894 nî 2 goe̍h khui-o̍h . Eng-kok kàu-hōe ê ha̍k-seng ( The ) ū tiû-bō͘ 5 pah gōa pōng , lâi chò chit ê kiàn-tiok-hùi . Î Sian-seⁿ tī Tiong-o̍h chīn-la̍t chò kang , put-chí tōa lī-ek . Khó-sioh in-ūi Sian-seⁿ-niû ê sin-thé , i put-tek-í tio̍h lī-khui Tâi-ôan . Tī 1896 nî 9 goe̍h , Î Sian-seⁿ kap Sian-seⁿ-niû chóan khì tòa kok-lāi ê Ngó͘-keng-hù , ǹg-bāng tī-hia ê chúi-thó͘ khah ha̍h . I lī-khui Tâi-lâm , tāi-ke chin m̄-kam , in-ūi tông-liâu kap ha̍k-seng chin kèng-thiàⁿ i . Î Sian-seⁿ tī-chia kà o̍h , iā ū tù chi̍t-pún pe̍h-ōe-jī ê Sam-jū-keng Chù-kái . Î Sian-seⁿ sî-chit liáu-āu , Sòng Tiong-kian , Pa Khek-lé , Kam Ûi-lîm chu-ūi Soan-kàu-su saⁿ-sòa chò hāu-tiúⁿ . ( Koan-hē Tiong-o̍h ê sū , āu-lâi beh koh siá ) .

Khì Phêⁿ-ô͘ kap Chiong-hòa thôan tō-lí , pêⁿ-pêⁿ sī 1886 nî ê sū , só͘-í pâi tī-chia .
( 1 ) Khì Phêⁿ-ô͘ thôan-tō .
Hô-lân lâng léng Tâi ê sî-chūn , í-keng bat phài soan-kàu-su khì Phêⁿ-ô͘ . Í-āu bô lâng bat koh chiap-sòa khì thôan tō-lí . Kàu 1886 nî 6 goe̍h chhe 6 , Kam Bo̍k-su kap Ko Tióng kàu Phêⁿ-ô͘ ; cha̍p-gōa ji̍t kú tī 10 gōa ê chng-siā thôan tō-lí . Hiah-ê lâng tì-ì thiaⁿ , chiàu khòaⁿ ū him-bō͘ tō-lí . Kam Bo̍k-su tò-lâi pò-kò chiah-ê siau-sit , kóng ū koh khì thôan ê pit-iàu . Liâm-piⁿ ū saⁿ ê sìn-tô͘ hiàn-kim beh chò Phêⁿ-ô͘ thôan-tō ê lō͘-ēng . Kàu-sū-hōe thê-gī kóng , Phêⁿ-ô͘ tio̍h chò Tâi-ôan Kàu-hōe soan-tō-khu , tāi-ke chàn-sêng . Tùi hit-chūn khí , Phêⁿ-ô͘ thôan-tō ê keng-hùi koat-tēng kui Tâi-ôan Kàu-hōe hū-tam . Āu-lâi ū phài N̂g Chhim-hô kap N̂g Lêng-kia̍t nn̄g ūi thôan-tō-su khì tiàm Phêⁿ-ô͘ .
( 2 ) Chiong-hòa ê thôan-tō .
Koat-tēng Phéⁿ-ô͘ soan-tō ê nn̄g ji̍t āu Tōa-siā kàu-hōe , iā koat-gī tio̍h kià chîⁿ khì chò Chiong-hòa thôan tō-lí ê 1ō͘- ēng . Chiong-hòa ke sī kōan-thiaⁿ ê só͘-chāi tē , peh-sèⁿ chin kò͘-chip , koh pâi-gōa  ê sim chin jia̍t . Kam Bo̍k-su kap kúi-nā ê sìn-tô͘ , ū kā lâng sòe chhù , kè-e̍k tī chit ê joa̍h-thiⁿ beh lâi chia pò͘-tō . Chóng-sī ke-bîn thiaⁿ-tio̍h hui-siông siū-khì , iā háng-hoah kóng , “ Tek-khak m̄-chún in khí Iâ-so͘-kàu ê pài-tn̂g tòa chia . Thôan tō-lí ê kè-e̍k nā m̄-soah , beh thiah chhù , koh hō͘ in bô sèⁿ-miā . ”
Che m̄-sī kan-ta bóng teh háng nā-tiāⁿ , si̍t-chāi ū-iáⁿ beh án-ni kiâⁿ . Só͘-í ko͘-put-chiong khì kìⁿ Ti-kōan ; chóng-sī bô beh chhap . Kam Bo̍k-su chiū pún-sin chǹg tùi chiah-ê pō-bîn ê tiong-kan kòe , khì kàu kōan-thiaⁿ . Iā bô kiò lâng chhōa , ti̍t-ti̍t lòng ji̍p Ti-kōan ê lāi-tn̂g . Ti-kōan khòaⁿ-kìⁿ sûi-sî khí-lâi ngiâ-chi̍h . Bô phah-sǹg chit ê Ti-kōan , chiū-sī 8 nî chêng Kam Bo̍k-su bat ēng kong-pêng ê kan-chèng lâi pang-chān i ê lâng . Chiū-sī tī 1878 nî , Bí-kok chûn put-hoat ê pôe-siông sū-kiāⁿ . Ti-kōan tiāⁿ tiāⁿ siūⁿ-tio̍h hit-tia̍p chin hó kai-chài , só͘-í chit chūn ài chīn só͘ ē lâi hó khóan-thāi Kam Bo̍k-su . Tùi chit ê Ti-kōan ê hó-ì , só͘-í chiah ē thang kiàn-li̍p Chiong-hòa ke thôan-tō ê ki-chhó͘ . Che chin-chiàⁿ sī Siōng-tè ê ín-chhōa .
Chit ê 1886 nî , khai-sí thôan-tō tī chit nn̄g só͘-chāi , si̍t-chāi sī chin thang hoaⁿ-hí ê sū . In-ūi chit nn̄g só͘-chāi thôan-tō ê keng-hùi , lóng sī Tâi-ôan lâng ka-kī hū-tam .

Téng-bīn í-keng ū kóng Lí Hiu Bo̍k-su kap Bo̍k-su-niû phāu chin tōa ê jia̍t-chêng ài kiàn-siat lú-o̍h . Lí Bo̍k-su sui-jiân í-keng bô tī sè-kan , Bo̍k-su-niû iā tò-khì in pún-kok . Chóng-sī kiàn-siat lú-o̍h ê sū ē si̍t-hiān . Lí Bo̍k-su . niû tò-khì ê chi̍t goe̍h-ji̍t āu , tī Sin-lâu ê tang-lâm kak , Lú-o̍h ê sin hāu-sià kiàn-tiok ôan-sêng . 1885 nî 12 goe̍h , Chu Iok- an ( Joan ) kap Bûn An ( Aⁿie ) nn̄g ūi Ko͘-niû saⁿ-chhōa kàu Tâi-ôan . Tiong-o̍h khai-siat ê nn̄g nî āu : 1887 nî 2 goe̍h 14 ji̍t , Lú-o̍h chiū khai-hāu . Tī Tiong-o̍h , ha̍k-seng chi̍t nî kan-ta la̍p 8 kho͘ gîn ; chia̍h-hùi , siok-siā-liāu kap sian-seⁿ-lé lóng chāi-lāi . Chóng-sī Lú-o̍h kan-ta siu chi̍t ê chin m̄-chiâⁿ-mi̍h ê chi̍t-pòaⁿ ( 4 kho͘ ) , iáu-kú pē-bó iā chin m̄-gōan ūi-tio̍h in ê cha-bó͘ gín-ná lâi khai chîⁿ .
Chu Ko͘-niû kap Bûn Ko͘-niû khai-siat Lú-o̍h tong-chho͘ , ha̍k-seng 18 miâ Beh lâi tha̍k Lú-o̍h , chí-ū chi̍t hāng , iàu-kín tio̍h m̄-thang pa̍k-kha . Khí-thâu ha̍k-hāu só͘ kà ê thêng-tō͘ chū-jiân sī kē-kē , iáu-kú ū chiām-chiām chìn-pō͘ ’ .
Bān Chin-chu Ko͘-niû  tī keh-nî ( 1888 ) 12 goe̍h kàu Tâi-lâm , saⁿ-kap hu̍-tam Lú-o̍h ê kang . Chit 3 ūi ko͘-niû tī Lú-o̍h ê kang , sī chiàu 1 ûn-1iû . Nā chi̍t-ê kóan-lí Lú-o̍h , chiū iáu hit nn̄g-ê ài khì chháu-tē sûn kàu-hōe , á-sī khì kà I-kóan ê hōan-chiá .
1896 nî iā siat Hū-o̍h , thang kà chiah-ê hū-jîn-lâng tha̍k-chheh , pôe-iúⁿ in ê sìn-sim . Āu-lâi Bān Ko͘-niû khah choan-sim chò chit ê kang , iā chin kut-la̍t sì-kè hóng-būn siâⁿ-lāi chē-chē ka-têng . ( Koan-hē Lú-o̍h ê sū , āu-lâi beh koh siá ) .

In-ūi piān-gî-siōng , tī téng-bīn ū kóng 1888 nî , Bān Ko͘-niû kàu Tâi-lâm . Sio-siāng hit nî ê 12 goe̍h , Lô͘ Ka-bín I-seng (RusseLíGavin ) iā lâi Tâi . Sòng Tiong-kian Bo̍k-su 1889 nî 10 goe̍h chhe 8 kàu ūi ; jiân-āu ū chhōa chi̍t-ūi lú I-seng chò Bo̍k-su-niû . Pa Bo̍k-su tē 2 pái tò-khì hioh-khùn ê sî , kap chi̍t-ūi ū chu-keh ê khàn-hō͘-hū kiat-hun Chit nn̄g ūi bo̍k-su-niû chū-jiân iā . lóng ū lâi Tâi-ôan chò kang .
1895 nî 12 goe̍h 18 ji̍t , ū 3 ūi sin ê soan-kàu-su tâng-chê kàu-ūi . Chiū-sī Mûi Kam-bū Bo̍k-su , Lân I-seng, kap Liâm Tek-lia̍t Bo̍k-su .
Chiàu kàu-hōe jîn-sò͘ tiau-cha ê thóng-kè , tī 1886 nî ê sêng-jîn hōe-ôan ū 1 , 584 miâ , iā tī 1895 nî ū kiám-chió chhun 1 , 445 miâ . Ū khah giâm teh chéng-lí kàu-hōe ê sèng-bêng-phō͘ , tùi án-ni chiah tì-kàu kiám-chió . Che tōa pō͘-hūn sī tī hiah-ê soaⁿ-1āi bô léng bô sio ê kàu-hōe .
Téng-bīn kóng-khí ū ke-thiⁿ sin ê soan-kàu-su , che sī chin thang hoaⁿ-hí ê sū . M̄-kú chit-tia̍p tio̍h kóng chi̍t hāng ê kan-khó͘ , chiū-sī siàu-liân ê Lô͘ I-seng kòe-sin . I ū gú-ha̍k ê châi-tiāu , chò I-seng , gâu thiàⁿ lâng 1890 nî 4 goe̍h , tī tiong-pō͘ Tōa-siā khui i-kóan , siong-tong ū jîn-khì . Khó-sioh 1892 nî 4 goe̍h , jiám-tio̍h tn̂g-á-pēⁿ ’ . Khì kàu Chiong-hòa khiok ū khah hó , Sòng Bo̍k-su kap Thô͘ Bo̍k-su iā tùi Tâi-lâm khì chiàu-kò͘ i , chóng-sī ū chióng-chióng ê put-piān , chiū siūⁿ ài siat-hoat hō͘ i lâi Tâi-lâm . Bô phah-sǹg kàu Ka-gī chiū kòe-sin . Chit ê chheng-liân iú-iōng ê I-seng , 25 hòe chiū lī-khui sè-kan , si̍t-chāi khó-siong !

Sio̍k-gú kóng , “ Chò sū khí-thâu lân . ” Si̍t-chāi bô chhò . Tùi khai-sí thôan-tō kàu chit sî-chūn , thâu-bóe 30 nî Chit tiong-kan só͘ keng-kòe ê kan-khó͘ , si̍t-chāi chin-chē ; chóng-sī Siōng-tè só͘ si-lo̍h ê in-hūi iā sǹg bē liáu . Hit-chūn Tâi-ôan ê chêng-hêng sī kau-thong put-piān , ōe-seng m̄-hó ; peh-sèⁿ tùi Ki-tok-kàu sī hóan-tùi pòng-to̍k . Só͘-í beh thôan-tō kiàn-siat kàu-hōe m̄-sī hiah khoài . Chóng-sī soan-kàu-su ū thôan-tō ê cheng-sîn , gâu jím-nāi kan-khó͘ kap lêng-jio̍k . Sui-jiân pek-hāi to-toan , iáu-kú kàu-hōe ē tit-tio̍h kiàn-li̍p . Khai kàu liáu-āu chiū tio̍k-gán tī Sîn-ha̍k-hāu ê kiàn-siat , si̍t chāi sī chin hiân-bêng ê chò hoat . Kàu-hōe kap kàu-io̍k ū chin tōa koan-hē . Siat Tiong-o̍h , siat Lú-o̍h , khui Chheh-pâng ; che m̄-nā sī phah kian-kò͘ ê tē-ki , iā sī ū khui-hoe , ū kiat-chí . Kàu-hōe khí-thâu siū lâng pang-chān , chóng-sī m̄-thang kú-tn̂g án-ni . Lán tùi lâng tit-tio̍h tō-lí , iā tio̍h ài kín thôan hō͘ pa̍t lâng . Tùi Phêⁿ-ô͘ kap Chiong-hòa ê thôan-tō , si̍t-chāi sī tong-jiân . Lâng nā chhut-la̍t chò , Siōng-chú ē chiok-hok . Chit sî-tāi ê sian-pòe jia̍t-lia̍t thôan-tō , jím-khó͘ nāi-lô ; chit khóan ê sū-si̍t hō͘ lâng thiaⁿ-kìⁿ , bô m̄ chun-kèng seⁿ-chhut gióng-bōng .

Tùi soan-kàu khai-sí kàu 1895 , chiū-sī Ji̍t-pún chiàm Tâi-ôan chit nî , sī tú-hó 30 nî . Chit-chām beh gī-lūn tùi 1895 kàu 1914 nî chit tiong-kan khah tiōng-iàu ê tāi-chì .

Chú-āu 1894 nî 7 goe̍h , Tiong Ji̍t khai-chiàn . Tiong-kok thâi-su , chiong Tâi-ôan koah hō͘ Ji̍t-pún . 1895 nî , ji̍t-pún peng tùi Ke-lâng chiūⁿ-lio̍k , beh kàu Tâi-lâm . In-ūi Lâu Éng-hok í-hā chèng tōa-koaⁿ lóng cháu liáu-liáu , só͘-í siâⁿ-lāi chin lōan . Hiah-ê iú-le̍k ê seng-lí-lâng lâi chhōe Pa Bo̍k-su , chhiáⁿ i khì chhōa Jit-pún peng ji̍p siâⁿ . Pa Bo̍k-su kiò in tio̍h siá phoe tǹg ìn , chhiáⁿ Nái-bo̍k Tāi-chiòng lâi ; i chiah beh the̍h phoe khì . ( Sìn-tô͘ siū lâng giâu-gî , tī Môa-tāu í-keng ū l9 ê hōe-iú ūi-tio̍h án-ni hō͘ lâng thâi-sí ) . In kó-jiân án-ni chò , koh phài lâng pó-hō͘ . Pa Bo̍k-su kap Sòng Bo̍k-su thàu-mê beh khì kìⁿ Nái-bo̍k Chiong-kun . In-ūi ài hō͘ Ji̍t-pún lâng chai , in m̄-sī àm-chēⁿ lâi , só͘-í tiám teng-hóe , ná kiâⁿ ná gîm-si . In kap Nái-bo̍k Chiong-kun saⁿ-kìⁿ , chiong phoe hō͘ i khòaⁿ , chhiáⁿ in ji̍p-siâⁿ . Tùi án-ni , Ji̍t-pún kun ji̍p-siâⁿ , tāi-ke lóng pêng-an bô tāi-chì . Ji̍t-pún kun kap peh-pèⁿ lióng-pêng lóng hoaⁿ-hí , kám-kek in ê só͘ chò ū kong-lô .

Ji̍t-pún chiàm-niá Tâi-ôan liáu , chē-chē hāng iáu lōan-lōan ; kàu āu-lâi chiū chiām-chiām ū tia̍t-sū . Ji̍t-pún lâng tùi Ki-tok-kàu ū hó-kám , nā thiaⁿ-kìⁿ sī sìn-tô͘ , chiū khòaⁿ i chò hó-lâng . Khí-thâu tē-hng iáu-bōe chin pêng-chēng ê sî , Ji̍t-pún lâng tio̍h thó-hoa̍t thó͘-húi . Bat ūi-tio̍h thó-hoa̍t ê kun-tūi kàu bó͘ só͘-chāi , ié-pài-ji̍t hut-jiân ke chin-chē peh-sèⁿ kàu pài-tn̂g . Che sī ūi-tio̍h beh siám-pī chai-iong , m̄-sī beh khì lé-pài ; in-ūi lâng chai-iáⁿ Ji̍t-pún peng bô beh kāng sìn-tô͘ . Khiok sî-tāi piàn-ōaⁿ , it-poaⁿ ê lâng tùi Ki-tok-kàu ū khah lí-kái , kàu-hōe ke chin chìn-pō͘ . Koh lo̍h-khì ê 10 nî kú ( 1895 ~ 1905 ) hōe-ôan ke têng-pōe chē . Téng-bīn ū kóng 1895 nî , hōe-ôan 1445 miâ , chóng-sī kàu 1905 nî , hōe-ôan-sò͘ ū 3093 ê pôe-chhan-chiá , koh ū niá sé-lé ê siáu-jî 2211 miâ . Án-ni thang kóng , tùi tī sî-tāi ê piàn-ōaⁿ , kàu-hōe iā ū chin-tián . Che kap ē-bīn tē 3 hāng ū koan-hē .
Ji̍t-pún léng Tâi liáu-āu , Ji̍t-pún ê kàu-hōe chiū ū koan-sim tī Tâi-ôan chiah-ê Ji̍t-pún lâng . 1897 nî , Ji̍t-pún ê Tiúⁿ-1ó Kàu-hōe chiū siat tī Tâi-pak , kî thaⁿ chhin-chhiūⁿ Cho͘-ha̍p Kàu-hōe , Sèng-kong-hōe , Bí-í-bí , Kiù-sè-kun kap An-hioh-ji̍t-hōe chiah-ê kàu-phài iā sio-sòa lâi . Kai-chài Tâi-ôan lâng bô siū chit khóan kàu-phài chú-gī só͘ éng-hióng . Chit sî-chūn tī Tâi-ôan lâng ê tiong-kan chí-ū Thian-chú-kàu kap lán Tiúⁿ-1ó Kàu-hōe nā-tiāⁿ .

Téng-bīn í-keng ū kóng saⁿ ūi sin ê jîn-bu̍t Mûi Bo̍k-su Lân I-seng kap Liâm Bo̍k-su siāng ji̍t kàu ūi . Āu-lâi Lân I-seng kap Mûi Bo̍k-su khì tiàm Chiong-hòa oa̍h-tāng . In-ūi kàu-hōe khòaⁿ Chiong-hòa chò tiong-pō͘ ê tiong-sim Lân I-seng taⁿ chiah hit kúi nî , m̄-nā tī i-kóan i-tī hōan-chiá , iā siông-siông kap Mûi . Bo̍k-su chhut-khì sì-kè pò͘-tō . In nn̄g lâng chin hia̍p-hô , chhut-la̍t saⁿ-kap chò kang , só͘-í ū siū-tio̍h chin tōa ê chiok-hok . Lân I-seng i-su̍t hó , i-tek iā si̍t-chāi chin hó ; ū tōa-tōa 1ī- ek kàu-hōe kap siā-hōe . Ū-ê chheng i chò “ Chiong-hòa ê Oa̍h-pu̍t , ” khó-kiàn thang chai siā-hōe ê lâng hui-siông kèng-tiōng--i .
Mûi Bo̍k-su sī ha̍k-chiá , chāi-ha̍k tiong chiū gâu gián-kiù Kàu-hōe Le̍k-sú , hū chèng kàu-siū chin o-ló . M̄-nā sī chin gâu ê ha̍k-chiá , iā sī chin ū cheng-sîn koh láu-liān ê pò͘-tō-kA . I bô kiáⁿ kan-khó͘ , iā bô hiâm ià-siān
Liâm Tek-lia̍t Bo̍k-su siū phài lâi chiap Thô͘ Ûi-lîm Bo̍k-su ê khoeh , tòa lâm-pō͘ chò pò͘-tō ê kang . I khì chháu-tē sûn kàu-hōe , chin ài thàm hōe-iú ê ka-têng ; chò lâng chin hó kau-pôe . Āu-lâi i iā bat tòa Tiong-o̍h chò hāu-tiúⁿ . 

Kàu-hōe í-keng ū 30 1iân nî ê le̍k-sú , chóng-sī iáu-bōe chhòng-siat Tiong-hōe . Kàu 1896 nî 2 goe̍h 24 ji̍t , chiah cho͘-chit Lâm-pō͘ Tiong-hōe . Tē-tiám tī Tâi-lâm , ū 18 keng kàu-hōe ê tiûⁿ-1ó lâi hù ; tiong-kan 6 ê sī thôan-tō-su . Siāng taĪ-seng siū hōaⁿ-chhiú chò bo̍k-su ê Tâi-ôan 1âng : Phoaⁿ Bêng-chu kap Lâu Bō͘-khun . 1896 nî 4 goe̍h chhe 2 siat Phoaⁿ Bêng-chu chò 1âm- lō͘ 5 keng kàu-hōe ê Bo̍k-su ; Lâu Bō͘-khun ( Chùn-sîn ) tī siāng hit nî ê 4 goe̍h chhe 7 , chò Tâi-lâm kap 1āi- soaⁿ 4 keng kàu-hōe ê Bo̍k-su . Tiong-hōe ū tēng chi̍t ê kui-kí , nā beh chhiáⁿ bo̍k-su tio̍h chiong bo̍k-su chi̍t nî hūn ê sin-kim lóng-chóng seng kau . In-ūi án-ni , ū kám-kak keng-chè-siōng ê khùn-lân , só͘-í kúi-nā kàu-hōe liân-ha̍p chhiáⁿ bo̍k-su .

Tâi-lâm I-kóan 1900 nî kiàn-tiok bêng-pe̍k . Thâu chi̍t ê lú I-seng Sòng Bo̍k-su-niû kòe-lâi ( 1892 ) liáu-āu , siâⁿ-1āi chì kàu chháu-tē , tùi hū-jîn-lâng ê i-liâu kang-chok tōa chìn-tián . Bô-lūn sím-mi̍h sî-chūn , á-sī saⁿ-keⁿ pòaⁿ-mê , nā ū lâng lâi kiò , i m̄-bat the-sî ; chí-ū ài kiù lâng ê pēⁿ-thiàⁿ , bô siūⁿ ka-ki ê ià-siān
Lân I-seng tī Chiong-hòa chò kang ê thâu-chām , iáu-bōe khí pēⁿ-sek hit-sî , ji̍p-īⁿ hōan-chiá tòa tī pài-tn̂g ê kū-chhù . Kàu 1900 nî , ū tit-tio̍h chi̍t-keng khah ha̍h-ēng ê i-kóan . Lân I-seng chò kang siuⁿ kòe-thâu ; tû-khì lé-pài-ji̍t í-gōa , ta̍k ji̍t khòaⁿ 4 pah gōa ê gōa-lâi ê hōan-chiá Koh ji̍p-īⁿ hōan-chiá , iā chhiau bóan-ôan .
1901 nî 2 goe̍h , siàu-liân ê Má Ngá-kok I-seng kàu Tâi-lâm . I sī thâu-chi̍t ê Soan-kàu-su ê kiáⁿ , siū chin tōa hoan-gêng , Tùi Má I-seng-niû ê gâu pang-chān , hōan-chiá móa-móa ; siū chhiú-su̍t ê hōan-chiá iā chin chē . Lâi ji̍p-īⁿ tit-tio̍h i-hó ê lâng tò-khì pò-iông tō-lí , iā ū só͘-chāi tùi án-ni siat kàu-hōe ; chhin-chhiūⁿ Siau-lâng ( hiān-sî kiò-chò Ka-lí ) , sī tùi chi̍t ê chha-put-to beh chheⁿ-mê ê lâng , khì I-kóan táⁿ-tia̍p ba̍k-chiu , jiân-āu tò-khì chiah siat kàu-hōe . Che sī chi̍t ê si̍t-lē . 1907 nî ê pò-kò , Kam Bo̍k-su siá kóng :
“ Saⁿ sì nî chêng tī Siau-lâng , á-sī hū-kīn lóng bô kàu-hōe , iā bô hōe-iú . Taⁿ sìn-tô͘ í-keng ū saⁿ sì pah lâng , iā koh nn̄g só͘-chāi , ta̍k ê an-hioh-ji̍t ū chò lé-pài . 1905 nî chiaⁿ-goe̍h chhe 1 , thâu-pái kiâⁿ sé-lé , 50 gōa lâng lâi mn̄g tō-lí , chiap-la̍p 20 miâ . Hiaⁿ-tī Chúi-ka , sī chêng I-kóan ê hōan-chiá ; lóng iáu-bōe ū thôan-tō-su lâi chia ê chìn-chêng , i chiū tī chit ê-hng sì-kè thôan tō-lí , put-chí ū sêng-kó . In siāng taĪ-seng teh chò lé-pài ê só͘-chāi , sī ēng saⁿ keng kū-tiàm liân chò-hóe ; chóng-sī chit-pái ū khí chi̍t keng pài-tn̂g 1 , 200 kho͘ , sī hōe-iú hū-tam . ”

Sòng Bo̍k-su kúi-nā nî kú sì-kè sûn kàu-hōe , 1893 nî saⁿ goe̍h khì āu-soaⁿ , hō͘ hoan-á ēng chhèng phah bô sí . Pa Bo̍k-su tò-khì hioh-khùn , i lâi chiap-jīm chò Sîn-ha̍k-hāu-tiúⁿ . In-ūi ū í-keng khah chai-iáⁿ kàu-hōe ê sū-chêng kap khiàm-khoeh , só͘-í chiū ē-hiáu-tit thang hùn-liān Sîn-ha̍k-seng . I ê káng-gī lóng ū chhiong-si̍t ê chún-pī , ū-sî pī-pān kàu chin àm . Sîn-ha̍k-seng nā kàu pài-jī ē-po͘ chiū chhut-khì pò͘-tō , lé-pài-ji̍t tio̍h 1 ûn-1iû khì Tâi-lâm hū-kīn ê kàu-hōe kóng tō-lí . Sòng Bo̍k-su liōng-chá chhut tê-ba̍k hō͘ ha̍k-seng pī-pān , lé-pài-ji̍t chiū tòe khì thiaⁿ . Kàu pài-it chá-khí lóng chū-chi̍p , thiaⁿ ha̍k-seng pò-kò in ê kang-chok , Sòng Bo̍k-su sòa phoe-phêng in ê soat-kàu .
I chò Kàu-hōe-pò ê éhu-pit , kóan-lí Chheh-pâng ; koh chò Kàu-sū-hōe ê kòe-kè , siông-siông tio̍h-bôa kàu pòaⁿ-mê-āu . 
Tī 1908 nî , Thài-pêng-kéng ê Chú-ji̍t-o̍h tē-it taĪ-seng chiok Sèng-tàn , āu-lâi chē-chē só͘-chāi ê Chú-ji̍t-o̍h iā án-ni chò .
Sòng Bo̍k-su siū kéng chò Chú-ji̍t-o̍h pō͘-hōe ê pō͘-tiúⁿ , chīn-la̍t tī Chú-ji̍t-o̍h ê ūn-tōng . 1910 nî koh chhōa Ē-mn̂g ê ko͘-niû Ú Chheng-kiat chò bo̍k-su-niû . Chit ūi Sòng Bo̍k-su-niû tùi kàu-siū-hoat chin ū pá-ak , só͘-í tī Sîn-ha̍k-hāu hit-sî i teh kà Chú-ji̍t-o̍h ê kàu-siū-hoat ; ha̍k-seng tit-tio̍h chin hó ê hùn-liān . Bô kúi-nî kú ê tiong-kan , Tâi-ôan ê Chú-ji̍t-o̍h ū tōa chìn-pō͘ , che sī tùi in nn̄g ūi ê chīn-la̍t . Án-ni Sòng Bo̍k-su si̍t-chāi hui-siông tio̍h-bôa , khîn-khó͘ chīn-tiong chò kang . In-ūi tam-tng siuⁿ chē hāng kòe-lô ê in-toaⁿ , tī 1921 nî 12 goe̍h tú-tio̍h tāng-pēⁿ , ko͘-put-chiong thàn I-seng ê bēng-lēng , chiū kap Bo̍k-su-niû tò-khì . Kàu 1923 nî 3 goe̍h 15 hō kòe-sin tī Eng-kok ê só͘-chāi .
Keh-nî Sòng Bo̍k-su-niû ū koh lâi Tâi-ôan ; sì-kè sûn kàu-hōe , ū-sî khì chin hn̄g sûn chin-chē só͘-chāi . Só͘ chò ê kang ū tōa lī-ek lâng , kàu 1933 sî-chit tò-khì . Hiān-sî Sòng Bo̍k-su-niû iáu tòa tī , siông-siông siàu-liām Tâi-ôan ê kàu-hōe .

Beh taĪ-seng kóng soan-kàu-su ê tōng-chēng , jiân-āu chiah kóng kàu-hoe chìn-pō͘ ê si̍t-chêng . 
Î Jiâu-1í Sian-seⁿ 1896 nî chóan-jīm khì liáu , Kam Bo̍k-su liāu-lí Tiong-o̍h , Hùi Jîn-sûn Sian-seⁿ 1901 kàu 1908 nî chiap Kam Bo̍k-su hōaⁿ Tiong-o̍h 7 nî kú . Lô͘ Ko͘-niû sī láu-liān ê sian-seⁿ , siū phài tī 1903 nî 12 goe̍h kàu Tâi-ôan beh liāu-lí Lú-o̍h . Ūi-tio̍h Mûi Bo̍k-su-niû . sin-thé bô ióng , Mûi Bo̍k-su kap i khì Sin-se-lân , 6 nî āu chiah koh lâi Tâi-ôan . Ū chi̍t hāng iu-būn sū , chiū-sī Pa Bo̍k-su-niû 1909 nî 7 goe̍h kàu Siōng-hái kòe-sin tī-hia . Iā Bóan Bo̍k-su Liân Ko͘-niû (1912 nî kap Lân I-seng kiat-hun ) , í-ki̍p Bín Ko͘-niû 3 lâng tī 1909 nî 11 goe̍h 17 tâng-ji̍t kàu ūi . 1911 nî 6 goe̍h , Tè Jîn-siū I-seng siū phài lâi Tâi-lâm I-kóan . Koh Sòng Bo̍k-su-niû tī 1910 nî í-keng lâi , só͘-í Tâi-lâm tit-tio̍h chiah-ê láu-tàu ê lâng lâi chò kang , chū-jiân kàu-hōe ē chìn-pō͘ .
Sîn-ha̍k-hāu kiàn-tiok chi̍t keng súi koh sin ê hāu-sià , tī 1903 nî 2 goe̍h 17 khui o̍h . Chit keng sī tùi Eng-kok chi̍t ê bô kì miâ te̍k-chì-ka hiàn 1000 pōng lâi khí ê . Che sī Pa Bo̍k-su tò-khì Eng-kok ê sî , ū chi̍t pát teh káng-ián Tâi-ôan ê siau-sit , kóng-khí chin iàu-kín tio̍h kiàn-tiok chi̍t keng Sîn-ha̍k-hāu . Jiân-āu ū chi̍t ê lâng mn̄g i kóng , Beh khí chit keng tio̍h lōa-chē chîⁿ ? Pa Bo̍k-su ìn kóng , tio̍h ài 1000 pōng . Hit lâng sûi-sî kóng , “ Án-ni chit ê 1000 pōng góa beh chhut . ” Pa Bo̍k-su siūⁿ kóng , góa beh chai , tō kā kóng khah chē . Án-ni chit ê te̍k-chì-ka hiàn 1000 po̍ng ( hit sî ê chi̍t bān kho͘ ) , lâi khí chit keng hāu-sià , ē thang hō͘ 40 miâ ê ha̍k-seng tòa . 1903 nî , iā khí nn̄g keng sin pài-tn̂g , chiū-sī Thài-pêng-kéng kap Chiong-hòa .
1904 nî , tùi Tâi-ôan it-poaⁿ lâi kóng sī to-sū ê nî : In-ūi Ji̍t Lō͘ chiàn-cheng hoat-seng , bîn-sim tōng-iô ; lâng hong-siaⁿ kóng Tâi-ôan ê chò chiàn-tiûⁿ . Tī chit nî iā tú-tio̍h tōa tē-tāng , sī pòaⁿ sè-kí í-lâi só͘ hōe bat ū--ê , sí-siong kúi-nā pah miâ .
Téng-bīn ū kóng 1905 nî ê thóng-kè : Pôe-chhan-chiá 3093 , niá sé-lé ê siáu-jî 2211 . Chit-tia̍p beh sòa kóng , hiàn-kim iā ke-thiⁿ : 1815 kho͘ chìn kàu 11 , 594 kho͘ . Lé-pài-ji̍t chhut-se̍k pêng-kin 6500 . Tī Tâi-ôan ê tiong-pō͘ kap lâm-pō͘ chiah-ê sìn-tô͘ chóng sǹg taⁿ í-keng iok ū chit bān 6 chheng lâng . Lâm-pō͘ kàu-hōe 1896 nî chhòng-siat Tiong-hōe , Pak-pō͘ ê kàu-hōe iā tī 1904 nî khai-siat Tiong-hōe . Kàu 1912 nî 10 goe̍h 24 ji̍t , lâm-pak liân-ha̍p tī Chiong-hòa khui Tâi-ôan Tāi-hōe . Kam Bo̍k-su siū kéng chò tē-it hôe ê Gī-tiúⁿ ; Sèng-chhan-sek ê sî Má Ngá-kok kap Kai Jōe-liâm nn̄g ūi Tiúⁿ-1ó phâng poe ; in sī lâm-pak siāng thâu-chi̍t ê soan-kàu-su ê kiáⁿ . Hit-tia̍p Eng-kok Tiúⁿ-1ó Kàu-hōe ê Chóng-kàn-sū . . M . chhut-se̍k thè Bó-hōe kóng chiok-sû . Ē-mn̂g Tāi-hōe iā phài tāi-piáu lâi kiong-hí .
Taⁿ chôan-tó iok ū 3 bān ê sìn-tô͘ . Pak-pō͘ kàu-hōe ū 54 keng , pôe-chhan-chiá 2097 lâng . Lâm-pō͘ kàu-hōe 94 keng , pôe-chhan-chiá 3767 miâ .
Kái-chèng ê sin Sèng-si tī 1904 nî chhut-pán . Koh ū chi̍t hāng sin ê kang-chok , chiū-sī 1911 nî , Sòng Bo̍k-su-niû khui tē-it hôe ê Thôan-kàu-su-niû kap chí-mōe ê hā-kî ha̍k-hāu . Chit ê hōe ū 50 lâng lâi hù , thang kóng sī chin sêng-kong iú-ek ê chū-hōe . Che lóng thang hián-bêng kàu-hōe ū khah chìn-pō͘ .

Kàu-hōe chhòng-siat kàu 1915 sī tú-tú 50 nî . Chit chām ê le̍k-sú pâi-lia̍t kúi hāng tī ē-bīn :

Kúi-nî chêng chiū ū lâng teh kóng-khí kàu-hōe chū-tī ê sū , chóng-sī 1915 nî khí chiū tōa thê-chhiòng . Lūn kàu-hōe chū-kip ê būn-tê , it-poaⁿ ê sìn-tô͘ khah bô teh siūⁿ . Gô͘ Hi-êng Sian-seⁿ ūi-tio̍h chit chân chin jia̍t-sim , i bat sî-chit khì keng-êng kóe-chí-the̍h , ài thàn chîⁿ thang hiàn-kim , ǹg-bāng kàu-hōe bián siū pó͘-chō͘ . 1915 nî koh hō͘ A-kâu ( Pîn-tong ) kàu-hōe chhiáⁿ chò bo̍k-su . Tùi chit-sî khí kap kúi-nā ūi tông-chì , Liāu Tit , Ko Tok-hêng , Lîm Iàn-sîn , Tēⁿ Khe-phòan chiah-ê bo̍k-su chīn-la̍t kó͘-bú kàu-hōe chū-tī . Hit sî ê phiau-gú “ Chū-tī , chū-ióng , chū-thôan , ” tāi-ke chin se̍k . Āu-lâi siat ’ Ko-hiông chiu Kàu-bū-kio̍k ’ lâi chhì kiâⁿ .

Sèng-chheh Kong-hōe chhiáⁿ Pa Bo̍k-su têng hoan-e̍k Sin-iok . Pa Bo̍k-su tit-tio̍h saⁿ ê Tiong-kok sian-seⁿ tàu pang-chān , tùi 1913 nî 4 goe̍h 11 khí kang , kàu 1914 nî 10 goe̍h chhe 2 hoan-e̍k chheng-chhó . Āu-lâi koh sûn koh kài , chiah khì ìn ; 1916 nî 5 goe̍h 28 hoat-hêng . Í-āu 15 nî kú ê tiong-kan tī Tâi-ôan , Hok-kiàn , kap Lâm-iûⁿ lóng-chóng ū siau 6 bān pún .

Lán kàu-hōe teh hoaⁿ-hí siat-kàu 50 nî , só͘-í Tiong-hōe bēng-1ēng kok kàu-hōe kú-hêng kì-liām lé-pài . Koh pī-pān kì-liām-phìn sàng Má I-seng chò lâi Tâi-ôan 50 nî ê kì-liām . Chóng-sī siāng chit-nî ū hoat-seng Ta-pa-nî pi-chhám ê sū-kiāⁿ . Chit-chân tùi thôan-tō-siōng ū chin tōa ê chó͘-gāi . Ūi-tio̍h chit ê sū-kiāⁿ , ū só͘-chāi kui chng-thâu ê lâm-hū ló-iù 1óng- chóng châu . Ū só͘-chāi kan-ta lâu hū-jîn-lâng kap gín-á , kî-û chôan-pō͘ pàng hóe sio-sí , Chit ê pi-chhám m̄-sī ēng pit-ba̍k ē thang hêng-iông . Chit ê chai-ē , bô-lūn sìn-tô͘ kap bōe sìn ê lâng lông ū tú-tio̍h , put-kò tùi sìn-tô͘ . ū chám-jiân khah khoan-tāi .

Tâi-ôan ê hōe-iú kap Eng-kok Soan-tō-hōe saⁿ-kap hia̍p-le̍k , 1916 nî kiàn-tiok chi̍t keng sin hāu-sià tī Tang-mn̂g-gōa . Chit keng ê kiàn-tiok-hùi 4 bān 5 chheng kho͘ ( Tâi-ôan chit pêng chhut nn̄g bān , Eng-kok hit pêng chhut nn̄g bān 5 chheng ) . Chit keng Tiong-o̍h tit-tio̍h sin-jīm ê hāu-tiúⁿ Bān Êng-hôa Bo̍k-su ; i tī 1912 nî kàu Tâi-lâm , liáu-āu khì Tang-kiaⁿ o̍h Ji̍t-pún ōe chiah tò-lâi liāu-lí ha̍k-hāu . Bān Bo̍k-su lâi Tâi-lâm thê-ko ha̍k-hāu ê thêng-tō͘ ; che iā sī tōa kòng-hiàn tī kàu-hōe kap siā-hōe .

Tùi Au-chiu tāi-chiàn , chiū siā-hōe kap kàu-hōe tōa siū éng-hióng . Tâi-lâm kúi-nā ūi soan-kàu-su siū tiàu khì chiàn-tē , tì-kàu Tâi-lâm í-gōa ê i-kóan ko͘-put-chiong chiām-sî pì-só . Tùi Au-chiu chiàn-cheng só͘ siū tio̍h siāng tōa ê éng-hióng sī keng-chè ê piàn-tōng . Seng-oa̍h hùi ke chin siong-tiōng , po̍k-kip ê thôan-tō kám-kak chin khùn-lân . Sui-sī goe̍h-kip ke 2 kho͘ ( 1918 nî ) , iáu-kú iā sī bô kàu . Thôan-tō-su ê kan-khó͘ ná tōa , kiat-kio̍k ū 9 miâ sî-chit ( khiok tiong-kan ū-ê bô tek-khak sī ūi-tio̍h án-ni ) . Chóng-sī thôan-tō ê po̍k-kip sī sū-si̍t , in-ūi kàu 1927 nî to̍k-sin ê thôan-tō chho͘-kip iā iáu-kú sī 21 kho͘ .

Í-chêng ū kóng-khí Pa Bo̍k-su lâi Tâi-ôan só͘ chò kap só͘ tú-tio̍h ê sū : taⁿ beh koh kóng . 
( 1 ) Chò Phok-sū kap Gī-tiúⁿ .
In-ūi Pa Bo̍k-su hoan-e̍k Sin-iok ê Sèng-keng , 1919 nî 6 goe̍h 25 ji̍t , tùi i ê Bó-hāu Kek-lah-sū-ko Tāi-ha̍k tit-tio̍h Sîn-ha̍k Phok-sū ê ha̍k-ūi . Koh tī 1921 nî , siū kéng chò Eng-kok Tiúⁿ-1ó Kàu-hōe Tē 1 hôe Chóng-hōe ê Gī-tiúⁿ . Che lóng sī chin tōa ê êng-ū .
( 2 ) Phian-tù Jī-tián kap hoan-e̍k Kū-iok .
Tō͘ ka-tek Bo̍k-su só͘ phian ê Jī-tián , keng-kòe pòaⁿ sè-kí , taⁿ í-keng khah bô ha̍p-ēng ; in-ūi ū chē-chē sin bêng-sû tī hit pún lóng bô . Pa Phok-sū ū koh phian-tù lâi chò hit-pún ê cheng-pó͘ ( to teh teh ) . Pa Phok-sū teh phian-tù ìn-soat chit-pún jī-tián ê sî-chūn , ū chhiáⁿ chi̍t-ūi Tâi-ôan chheng-liân ê thôan-tō-su khì tòa Siōng-hái kap i tàu-kha-chhín . Pa Phok-sū ū siàu-liām i . Chit pún sī 1923 nî , tùi Siōng-hái chhut-pán .
Pa Phok-sū só͘ hoan-e̍k ê Sin-iok chin ha̍h-ēng , tōa lī-ek . Tī 1925 nî , koat-tēng tio̍h koh têng hoan-e̍k Kū-iok hit-sî , tāi-ke lóng kóng , beh chò chit ê kang , bô chi̍t ê pí Pa Phok-sū khah ha̍p ; hit-tia̍p i í-keng 78 hòe . Chhit-cha̍p hòe i iáu ē phah tiâⁿ-kiû , 80 hòe iáu gâu kiâⁿ kî , iā kàu 84 hòe ū-sî chi̍t ji̍t iáu bat chò kang 8 tiám cheng kú .
1925 nî 9 goe̍h 25 , Lâm-pō͘ Kàu-hōe ū siat-hoat tī Thài-pêng-kéng khui Pa Phok-sū tī Tâi-ôan thôan-tō 50 nî Chiok-hō-hōe . Chèng thôan-kàu-su kap kàu-hōe ê tāi-piáu lâi hù , Tâi-lâm Chiu Ti-sū iā lîm-se̍k kóng chiok-sû .
1925 nî , tī Ē-mn̂g koat-gī tio̍h chhiáⁿ Pa Phok-sū kái-e̍k Kū-iok . I in-ūi nî-hòe chē , m̄-káⁿ tah-èng , chóng-sī siū-tio̍h Tâi-ôan chiah-ê soan-kàu-su ê kó͘-bú kap Bó͘-hōe ê kek-lē , chiah káⁿ sêng-lo̍k . Put-kò ū seng tò-khì Eng-kok hioh-khùn , kàu 1927 nî chhun-thiⁿ koh lâi , kàu Ē-mn̂g chiah tio̍k-chhiú hoan-e̍k . Kai-chài put-chí sūn-tiāu chìn-hêng , kàu 1930 nî 12 goe̍h 30 ji̍t , chiū hoan-e̍k chheng-chhó . Āu-lâi tī Siong-bū Ìn-su-kóan ìn , bô phah-sǹg 1932 nî chiaⁿ-goe̍h 28 Siōng-hái sū-piàn , Siong-bū Ìn-su-kóan tú-tio̍h po̍k-chá , só͘ ìn ê Kū-iok hō͘ hóe sio liáu-liáu , chi̍t nî kú ê kang kui tī o͘-iú . Hó ka-chài , Pa Phok-sū lāu kin-chat , iáu ū gôan-kó lâu tī i ê chhiú . Pa Phok-sū tò-lâi Tâi-ôan í-āu , siông-siông siá phoe thàm-mn̄g , 1932 nî 10 goe̍h , koh kòe-khì Siōng-hái siat-hoat , ta̍k-hāng chin sūn-sū chìn-hêng . 1933 nî 8 goe̍h chhe 4 ji̍t , ìn-soat Kū-iok ê kang bêng-pe̍k chheng-chhó͘ . Phok-sū móa-sim hoaⁿ-hí , chiū tò-lâi Tâi-ôan . Hit nî ê Sèng-tàn-ji̍t , i chiap-tio̍h 20 pún sin tiám-tiám ê Kū-iok , tùi Siōng-hái lâi . Pa Phok-sū ê hoaⁿ-hí khoài-lo̍k kóng bē chīn .
Án-ni tùi Kū-iok Chhòng-sè-kì kàu Sin-iok Khé-sī-lio̍k , chôan-pō͘ sī Pa Phok-sū hoan-e̍k chò Lô-má-jī . Chit ê kang-chok si̍t-chāi chin tōa . 

Í-chêng lóng sī phài thôan-tō khì Phêⁿ-ô͘ chò kang , 1916 nî chhe-khián Iûⁿ Sè-chù Bo̍k-su khì Phêⁿ-ô͘ thôan-tō . I kap Bo̍k-su-niû tòa tī Má-keng , thang khì sûn-sī chôan Phêⁿ-ô͘ ê kàu-hōe . Koh chiah-ê chí-mōe iā chhut chîⁿ phài lù thôan-tō , kòe-khì Phêⁿ-ô͘ tàu ōan-chō͘ kàu-hōe ê kang-chok .

Tùi Gô͘ Hi-êng Bo̍k-su chiū-jīm liáu-āu , kàu-hōe ná chìn-pō͘ , chiū kè-e̍k beh sin khí pài-tn̂g . Kó-jiân tio̍k-chhiú , sòa tú-tio̍h kang-chè piàn-tōng . Hōe-iú ê hiàn-kim kiám chi̍t pòaⁿ , tióng-chip kap bo̍k-su tōa hôan-ló . Gô͘ Bo̍k-su jia̍t-sim kî-tó , khek-khó͘ chò hōe-iú ê bô͘-iūⁿ ; tāi-ke chhut-la̍t hiàn , hū-jîn-lâng chē-chē hiàn in ê chong-sek-phín chò khí pài-tn̂g ê lō͘-ēng . Tú-tú hit-sî ( 1921 ) Ji̍t-pún Thôan-tō-tūi kàu Tâi-ôan chē-chē só͘-chāi thôan-tō , Thok-si̍t  kap To-si̍p  nn̄g-ūi Siāng-seⁿ kàu Pîn-tong chò kang . Chôan kàu-hōe tōa jia̍t , thong-mê kî-tó iā sī bô hi-hán , tāi-ka ài thôan-tō . Ū lâng kóng i khòaⁿ-kìⁿ īⁿ-siōng , ē kóng bōe lâi ê tāi-chì ; chi̍t sî kàu-hōe tōa hūn-lôan . Ka-chài āu-lâi ū an-chēng . Hōe-iú nā bô chin-si̍t ê sìn-gióng , chi̍t-sî ê kan-ta jia̍t , si̍t-chāi sī chin gûi-hiám .
Chit kúi-nā nî , it-poaⁿ ê hōe-iú chin ài pò͘-tō . 1925 nî , Sèng-kiat Kàu-hōe Tiong-tiân  Kam-tok lāi Tai-ôan thôan-tō . Í-chêng iā ū chhiáⁿ Si̍t-chhoan  , San-sek  , Hō-chhoan  kap Kim-sim  chiah-ê sian-seⁿ lâi thôan-tō . Tâi-ôan kàu-hōe , nā thiaⁿ tio̍h kóng sī Ki-tok-kàu , bô lūn siáⁿ khóan lóng hoan-gêng . Che khiok sī chin hó , m̄-kú iā chin bē hiáu siūⁿ . Chit nî Chin Iâ-so͘-kàu iā thôan-jip Tâi-ôan ; lán kàu-hōe tong-kio̍k ū khó͘-sim , chóng-sī bô lōa tōa éng-hióng .

Chit kúi nî tiong soan-kàu-su î-tōng ê sū , tiah khah iàu-kín ê kì tī ē-bīn : Lí Ko͘-niû ( A . . ) lâi Tâi-lâm , chiap Lô͘ Ko͘-niû chò Lú-o̍h ê hāu-tiúⁿ . Lîm Ko͘-niû ( Aⁿ A . ) khì tòa Chiong-hòa . Tō͘ Ko͘-niû ( Sabine E . ) 1916 nî siū phài lâi Tâi-lâm kà Lú-o̍h kap thôan tō-lí .
1921 nî , Sím Gē-tun Sian-seⁿ ( . L . Sengleton , B . . ) ; 1922 nî , Gô͘ Le̍k-chì Ko͘-niû ( . , B . A . ) , siū phài kàu Tâi-ôan . In nn̄g ūi lóng sī ū keng-giām ê sian-seⁿ , ū o̍h Tâi-ôan ōe kap Ji̍t-pún ōe , só͘-í put-chí gâu pang-chān ha̍k-hāu , hō͘ Tiōng-o̍h kap Lú-o̍h ê thêng-tō͘ khah kôan .
1926 nî , Liân Ngá-lē Ko͘-niû ( S . ) kàu Tâi-lâm . In-ūi Ka-ná-tāi Liân-ha̍p Kàu-hōe sêng-li̍p ê in-toaⁿ , pak-pō͘ ê soan-kàu-su Lâu Tiong-kian  , Má Tāi-pi̍t  nn̄g ūi bo̍k-su kap Lia̍t Ko͘-niû  An Ko͘-niû  lóng lo̍h lâi tòa lâm-pō͘ chò kang . Gô͘ Bo̍k-su-niû  kap Gô͘ Ko͘-niû  1931 nî iā lo̍h lâi Tâi-lâm . Gô͘ Ko͘-niû sī láu-liān ê khàn-hō͘-hū , gâu pang-chān Lí I-seng . Tùi Gô͘ Bo̍k-su-niû lo̍h lâi liáu , lâm-pō͘ ê kàu-hōe sèng-koa-tūi tōa chìn-pō͘ . Liâm Tek-lia̍t Bo̍k-su tī Tâi-ôan chò kang 33 nî kú , 1928 nî sî-chit . I tī Sîn-ha̍k-hāu , Tiong-o̍h , Chheh-pâng chò kang , koh chin ài khì chng-siā sûn kàu-hōe .
1930 nî , Hi Bo̍k-su ( . . G . ) kap Bo̍k-su-niû kàu Tâi-ôan , āu-lâi kòe-khì tòa Éng-chhun . Kàu 1934 nî chiah koh lâi Tâi-lâm liāu-lí Sîn-ha̍k-hāu . Sím Gē-tun Sian-seⁿ chhéng-ài chò pò͘-tō ê kang , 1931 nî lī-khui Tiong-o̍h , 1933 nî Ōe Sian-seⁿ ( . . G . P . ) lâi thap i ê khoeh . Koh Bí Ko͘-niû ( Beattie ) iā sī 1933 nî lâi Lú-o̍h chò Sian-seⁿ .
Sím Sian-seⁿ li-khui Tiong-o̍h liáu-āu , chū-chāi tī La̍k-kah chò tiong-sim , sì-kè thôan hok-im . Ēng hòan-teng kap oa̍h-tāng siá-chin ê hong-hoat lâi pò-tō , put-chí hó ki-hōe . Lâu Tiong-kian Bo̍k-su lo̍h-lâi lâm-pō͘ , tī chē-chē só͘-chāi tāi-kí thôan-tō . In-ūi siaⁿ-liōng tōa , ū jia̍t-chêng , koh Tâi-ôan ōe iā chin láu : só͘-í kàu ta̍k ūi theng-chiòng chin chē , só͘ kóng ū kàm-tōng la̍t . 1934 nî , Lâu Bo̍k-su ê cha-bó͘-kiáⁿ Lâu Lō͘-tek Ko͘-niû lâi , tòa tī Chiong-hòa chò pò͘-tō ê kang .

1917 nî , Tâi-ôan Tāi-hōe cho͘-chit Chú-ji̍t-o̍h Pō͘-hōe í-lâi , chôan Tâi Chú-ji̍t-o̍h ū tōa chìn-pō͘ . ( Pō͘-hōe-tiúⁿ 1917 ~ 1922 nî Sòng Tiong-kian Bo̍k-su , 1923 ~ 1928 Ko Kim-seng Bo̍k-su ) . Pō͘-hōe sêng-li̍p liáu , chiū tī múi goe̍h ê Kàu-hōe-pò chhut ’ Thong-sìn kàu-siū’ lâi pang-chān kàu- ôan ; iā chhut Chú-ji̍t-o̍h Siaⁿ lâi pò siau-sit saⁿ kek-lē . Āu-lâi ū hoat-hêng Kàu-ôan Khò-pún . 1924 nî 7 goe̍h , khui tē-it hôe Chú-ji̍t-o̍h kàu-ôan káng-si̍p-hōe , 150 gōa lâng tùi 40 gōa keng kàu-hōe lâi hù . kî-kan 10 ji̍t kú ; káng-si̍p ê kho-bo̍k ~ Chú-ji̍t ha̍k-khò , kap kàu-siū-hoat . Tāi-ke siū chhì-kek , tit-tio̍h chin tōa ê lī-ek .

Ko-hiông chiu hā ê kàu-hōe , in-ui chit kúi nî ke̍k-le̍k kó͘-bú chū-tī , taĪ-seng tī 1921 nî ēng thêng-siá-pán ìn 12 bān lâi chhut Ko-hiông Ki-tok-kàu-pò . ’ Bok- tek sī ài kó͘-chhui ta̍k kàu-hōe ê sìn-tô͘ koan-sim tī kàu-hōe chū-tī ê sū , tī Pîn-tong khui oa̍h-pán-só͘ kiò-chò Séng-sè-siā , 1924 nî 1 goe̍h hoat-khan Kàu-hōe Sin-pò . Chit ê kang tōa-pō͘-hūn sī Tēⁿ Khe-phòan Bo̍k-su tam-tng , í-gōa iā ū pa̍t lâng tàu pang-chān . Chit ê Pò kè-sio̍k hoat-khan kúi-nā nî kú , ū ta̍t-sêng só͘ ǹg-bāng ê bo̍k-tek . Jiân-āu Séng-sè-siā ū kap Sin-lâu Chheh-Pâng tī 1932 nî lióng-pêng lóng chiong só͘ ū ê châi-sán hiàn hō͘ Lâm-pō͘ Tāi-hōe , tùi án-ni chiū liân-ha̍p .

1 . Būn hō͘ tông gia̍p
 Chu ūn jîn heng chiok hā , kiú khì tâi hui , bû jīm khat sióng , sîn î lí kî te̍k kiat , tiû chí iân hi , liông jû só͘ siōng . Khek bûn ngó͘ heng lī iōng kok hoòⁿ thiòng siau chi sî ki , chek ke̍k chìn hêng , iū u lêng pho khai siat chi tiàm , chhui kóng êng gia̍p , chiok kiàn chip sū chi siān u phek e̍k , kéng īⁿ sîm siông , pit lêng sèng sòan ū chho , tāi chiàm lī chhī , bûn sìn chi hā , kheng pōe bo̍k bêng . Tē sin lô jû kò͘ , pòan tiû bo̍k tián , hoa̍t siān khó tîn . Kéng gióng ko châi , ek kak chhâm khùi . Siōng kî bu̍t līn kim gio̍k , sî sek kàu giân , hēng sīm hēng sīm . Choan lek hōng hō͘ , kèng chhéng tâi an .
1 . Chu-ūn jîn-tek ê hiaⁿ kha-ē .
2 . Kú-kú teh him-bō͘ lí ê tōa ê tek-hēng ê kng .
3 . Put-chí siàu-liām ná chhùi-ta .
4 . Chit-tia̍p teh siūⁿ lí kiâⁿ-ta̍h ê hok-khì pêng-an .
5 . Phah-ta̍t ê hok-khì ke-thiⁿ hó tiāu-thâu .
6 . Si̍t-chāi chiàu chhin-chhiūⁿ góa ê só͘ o-ló .
7 . Chit-tia̍p thiaⁿ-tio̍h lí lī-ēng kok-hè thiòng-siau ê sî-ki .
8 . Chek-ke̍k ê chìn-pō͘ , koh tī Lêng-pho khui chi tiàm .
9 . Khui-khoah lâi keng-êng sū-gia̍p .
10 . Kàu-gia̍h thang kìⁿ-chhut lí ê gâu kè-e̍k .
11 . Tōa koh-iūⁿ tī pêng-siông ê lâng .
12 . Tek-khak ōe sèng-sòan lài tāi-seng tit-tio̍h .
13 . Tōa-tōa thàn-chîⁿ ka-ia̍h koh lī-chhī .
14 . Thiaⁿ-tio̍h chit ê siau-sit ê liáu-āu .
15 . Àⁿ-lo̍h teh khim-ho̍k kàu-ke̍k .
16 . Góa tio̍h-bôa chiàu kū-sî .
17 . Chi̍t-pòaⁿ hāng ê tô͘-bô͘ to͘ bōe hoat-tián .
18 . Khiàm-kheh hó ê tāi-chì thang pâi-lia̍t .
19 . Tōa-tōa teh khim-gióng lí tōa ê châi-tiāu .
20 . It-hoat chai-iáⁿ góa ê kiàn-siàu .
21 . Iàu-kín bāng lí bo̍h-tit sioh lí ê phoe-sìn .
22 . Ta̍k-sî siúⁿ-sù góa kà-sī ê ōe .
23 . Put-chí hoaⁿ-hí , put-chí hoaⁿ-hí .
24 . Choan-choan ēng chit ê siá khì pài-hāu .
25 . Kiong-kèng chhèng-mn̄g lí tōa ê pêng-an
2 . Būn hō͘ tông ha̍k
 Lâm pok ha̍k heng tâi kàm , ek chū ak pia̍t , put kak í le̍k sò͘ sûn , bî chhiat tî su , sî êng bōng bī . Tē in hōng ka chû chi bēng , chāi kūn chiū ha̍k , gí ji̍p su bêng tiong ha̍k hāu īⁿ gia̍p , put hiū chài lâi gôan hāu ì . Î tē ú chiok hā tông ha̍k lióng liân , kham chhèng bo̍k ge̍k kim í tiong tô͘ chóan ha̍k , sūi tì pí chhú kek lī , tiòng liām chi chì iá . Hòng ngó͘ heng phín ha̍k kiú ûi tē só͘ khim pōe , pêng sî siū ek si̍t to . Khióng sin hāu tiong , bī pit iú jû chhú liông iú , in sī êng hoâi chó iū , ek kak bû liâu . Thóng bông put khì , sî pan kàu giân , chek jêng thok kim lân chi khè , khó siông sêng io̍k se̍k chi kui , hēng hô jû chi . Siok chhú hōng hō͘ , pèng chhèng ha̍k an .
 Lâm-pok ha̍k-heng tōa ê kàm-chhat
 Ōe-kì-tit tùi ak-chhiú lī-pia̍t liàu-āu . 
 Bô phah-sǹg kúi-nā cha̍p-ji̍t kú . 
 Móa-móa pek-chhiat ê siàu-liām , ta̍k-sî tîⁿ tī khùn-bāng
 Góa in-ūi thàn lāu-bú ê bēng-lēng . 
 Tī hū-kūn chiū ha̍k-hāu tha̍k-chheh
 Phah-sǹg beh ji̍p su-bêng tiong-ha̍k-hāu tha̍k . 
 Bô koh-chài lâi gôan-hāu lah ! 
 To̍k-tok góa kap lí siāng-o̍h nn̄g-nî kú . 
 Ōe-kham-tit kóng sī hó kau-pôe ê pêng-iú . 
 Taⁿ in-ūi pòaⁿ-lō͘ beh chóan-ha̍k . 
 Sòa tì-kàu tāi-ke keh-lī , ut-chut kàu-ke̍k lah ! 
 Hô-hòng lí phín-hēng ha̍k-būn kú-kú hō͘ góa hâng-ho̍k . 
 Pêng-siông sî ū siū-tio̍h lí tōa ê lī-ek chōe-chōe . 
 Kiaⁿ-liáu sin ê ha̍k-hāu ê tiong-kan . 
 Bô tek-khak ū chhin-chhiūⁿ chit hō ê hó pêng-iú . 
 In-ūi án-ni tîⁿ tī siàu-liām ê sim ê siang-pêng piⁿ . 
It- hoat chai bô-liâu lah ! 
 Siat-sú tit-tio̍h lí ê bô khì-sak . 
 Ta̍k-sî siúⁿ-sù hó kà-sī ê ōe . 
 Chiū iû-gôan óa-khò kiat-pài ê iok . 
 Thang siông-siông sêng-siū lí khó͘-khǹg ê hoat-tō͘ . 
 Hoaⁿ-hí kàu àn-cháiⁿ-iūⁿ ah ! 
 Kiong-kèng siá chit ê kā lí pài-hāu . 
 Sòa chhéng-mn̄g lí tha̍k-chheh ê pêng-an . 
3 . Būn sin kau iú jîn kui ka
 Siān lîn sian seng chheng lám , he̍k ip chi gân , chhim lêng lân hòe . Khek tô͘ kheng kài , tùn sêng bo̍k ge̍k chi kau , lú chhù chīn bêng , sūi tèng kim lân chi khè . Tān hūn iông koan kù hù , kok chū tong se , chhiu súi i jîn , sûi lêng khián chhú ! tē khut chí bûn seng , tēng hôe khó lí . In chhú kín lek gû su , te̍k sin iàn siōng . Kūn î hong kî hia̍p kiat , lân sek gêng siông , bōng hong ín léng , bî chhiat kûi kheng . Tē chū tí séng hôan , kong su ūi kiat , iok u hā chīn chhiu chho͘ , hong khó sôan lí , í tô͘ liông ngō͘ . Û î chheng chiàu , lîm éng sîn tî , pèng hō͘ chôan ka bān hok . 
Siān-lîn sian-siⁿ àⁿ-lo̍h lâi khòaⁿ
Tit-tio̍h kìⁿ lí phang-phang ê bīn-māu . 
Chhim-chhim thiaⁿ-tio̍h lí ê hó kàu-hòe . 
Tī lō͘-ni̍h tú-tio̍h lí khí chhia-kòa lâi tâm-lūn . 
Liâm-piⁿ chiâⁿ chòe ti-kí ê kau-pôe . 
Tòa tī kheh-tiàm it-chīn ê bêng-iok . 
Sòa tiāⁿ-tio̍h kiat-pài chòe hiaⁿ-tī ê tèng-bêng . 
Chóng-sī khó-sioh tāi-ke chhiò iông-koan lī-pia̍t ê koe
Kok lâng saⁿ lī-khui tī tang sai ê só͘-chāi . 
Só͘ siàu-liām ê lâng siū tn̂g-tn̂g ê chúi keh-teh . 
Sím-mi̍h ōe-tit thang siau-bô chit ê siàu-liām ah ! 
Kan-ta ut chńg-thâu-á teh sǹg lí ê lú-hêng . 
Tiāⁿ-tio̍h tńg-khì kàu lí ê pún só͘-chāi . 
In-ūi án-ni kín-sīn siá chit tiuⁿ phoe . 
Tiâu-kang lâi kā lí hoaⁿ-hí chiok-hō . 
Kūn-lâi teh siūⁿ lí hó ê hok-khì pêng-an . 
Kùi-hú teh ngiâ-chi̍h hó tiāu-thâu . 
Khòaⁿ hong chhun ām-kún teh liâu-bāng . 
Móa-móa pek-chhiat ná kûi-hoe ê kheng-hiòng . 
Góa tùi kàu séng-siâⁿ , kong-su ê tāi-chì ke̍k chō͘
Tāi-iok tī hē-thiaⁿ bé á-sī chhiu-thiⁿ thâu . 
Chiah ōe thang tńg khì pún hiuⁿ-lí . 
Lâi ǹg-bāng ōe-tit-tio̍h saⁿ kìⁿ-bīn . 
Kî-ù bāng lí àⁿ-lo̍h lâi khòaⁿ . 
Ēng pit siá kàu chia , ná sîn-hûn cháu kàu lí ê sin-piⁿ . 
Sūn-sòa mn̄g lí thong-ke bān hok-khì ê pêng-an . 
4 . Būn chāi óan tē chi iú jîn
 Hûn sū siong su , pí chhú tông chêng , it pia̍t kong gî , sùn keng sò͘ cháiⁿ , múi gū iú jîn sôan lí , bû put sûn būn khí ku . Kim sím liâu óan jîn heng sian seng keng siong tek ì , châi gôan bō͘ sēng , put sek hô sî khún chài kím sôan , tiông chū ka san , put seng kiâu khì . Tē châi So͘ ha̍k chhiáⁿ , kò͘ ngó͘ i jiân , bû siān kò tîn . Chu thok iû piān , liâu kì sò͘ hâng , í pò͘ khu khu , keng chhéng lú an , put soan .
Hn̄g-hn̄g keh-lī , nā-sī teh saⁿ siàu-liām . 
Tāi-ke siàu-liām ê chêng saⁿ-tâng chi̍t khóan . 
Chi̍t-ē lī-khui lí ê iông-māu . 
Chi̍t ba̍k-ni̍h-kú keng-kè kúi-nā nî . 
Múi pái tú-tio̍h pêng-iú tńg lâi ê sî-chūn . 
Bô m̄ chhâ-mn̄g lí ê khiā-khí . 
Chím-á chai-iáⁿ Liâu-óan hiaⁿ keng-êng siong-gia̍p sūn-sū . 
Chîⁿ-châi ê gôan-thâu bō͘-sēng . 
M̄ chai lí tī-sî koat-tēng beh tńg lâi . 
Koh-chài êng-kng lán pún só͘-chāi . 
Góa put-chí tōa-tōa nì-kha-bé teh him-bō͘ . 
Góa châi-tiāu chió , ha̍k-būn chhiáⁿ . 
Chiàu-kū bô sím-mi̍h koh-iūⁿ . 
Bô siáⁿ hó ê siau-sit thang kā lí kóng . 
Taⁿ óa-khò iû-chèng ê lī-piān , tām-po̍h siá chit kúi chōa hō͘ lí . 
Lâi kóng-khí góa sió-khóa ê sim-sū . 
Kiong-kèng chhéng-mn̄g lí chhut-gōa ê pêng-an , kóng bōe liáu . 
5 . Chhiu thian būn hō͘
 Hông hoa jiâu kèng , pe̍k lō͘ hêng kang , siân sò͘ hàn kiong , tiam thú hō͘ ka ka chi ūn . Iâu gí kò͘ jîn , tēng pit kú chí heng ka , sûi sî la̍p hok , him piān hê jû , khùi tē lo̍k lo̍k iông châi , pòan tiû bo̍k tián , in jîn sêng sū , hu tō͘ hû seng , kun chiong hô í kàu ngó͘ iâ ! Iû ek lóng sî chū siú , pîn léng hùn giân , chū kak hiong bû thè bu̍t . Chinôg kun pia̍t hō͘ , mâu hiū sek sim , bī sim hô ji̍t chài chiap kong gî , tiông lêng chheng hòe , chek chhú sin iū chāi gio̍k san siōng hêng ì . Siok chhú hōng hō͘ , chek chhéng tâi an , put it . 
N̂g hoe ûi-lûi móa lō͘ , pe̍h ê lō͘-chúi phi móa tī kang-ni̍h . 
Siân-á háu ê siaⁿ thôan kàu hàn-keng . 
Soóe saⁿ ê kòng-thûi-á ìn ke-ke ê siaⁿ-ūn . 
Hn̄g-hn̄g teh phah-sǹg kò͘-kū kau-pôe ê lâng
Tiāⁿ-tio̍h bô-lūn ta̍k hāng kú-tōng heng-khí hó tiāu-thâu . 
Thàn hit ê sî-hāu lâi chiap-la̍p hok-khì . 
Chin hoaⁿ-hí kàu-ke̍k . 
Ka-kī kiàn-siàu góa ê sio̍h-sio̍h bô châi-tiāu . 
Sió-khóa kè-bô͘ to͘ bōe hiáu-tit . 
Tio̍h óa-khò lâng pang-chān chiah ōe thang chiâⁿ tāi-chì . 
Khang-khang kè liáu oa̍h-teh ê sî-kan . 
Lí beh àn-cháiⁿ-iūⁿ lâi kà-sī góa ah ! 
Iáu-kú ōe-kì-tit chá-sî saⁿ-kap chū-chi̍p ê sî . 
Ta̍uh-ta̍uh siū-tio̍h lí ê hó kà-sī ê ōe . 
Ka-kī chai sim-koaⁿ lāi bô chek-chū lâ-sâm ê mi̍h . 
Tùi lī-pia̍t lí liáu-āu . 
Su-io̍k koh-chài that tī sim-koaⁿ . 
Bōe chai sìm-mi̍h ji̍t ōe koh chiap-tio̍h lí hó ê ui-gî . 
Têng koh-chài lâi thiaⁿ lí ê hó kàu-hòe . 
Chiū chit ê seng-khu koh tit-tio̍h kiâⁿ tī ge̍k ê soaⁿ téng ni̍h . 
Kiong-kèng ēng chit ê lâi pài-hāu . 
Sòa chhéng mn̄g lí ê sin-thé ê pêng-an , m̄-nā chi̍t hāng . 
6 . Chhiu thian būn hō͘ kàu su
 Liông phiau chiàn sóng , sū ti̍t sin chhiu , pí î chhiu im sian seng kàng tiòng ko hiân , bûn kî bō͘ kài , tî sióng chi gân , hat seng kiâu sōan . Siáu seng tîn iông sio̍k chōng , put kham kò tîn . Ho̍k bōng sek ngó͘ chim giân , sī só͘ kám o . Kèng hō͘ chheng an , chek kî têng chiàu put it . 
1 . Liâng-léng ê kńg-lê-hong chhe hō͘ lâng sóng-khoài .
2 . Chhù-sū tú-tú sī sin chhiu-thiⁿ ê sî-chūn .
3 . Chit-tia̍p teh siūⁿ Chhiu-im sian-siⁿ âng ê tiùⁿ-lî kùi koâiⁿ-koâiⁿ .
4 . Bûn-ngá ê hok-khì bō͘-sēng .
5 . Teh siūⁿ lí phang-phang ê bīn-māu .
6 . Bô͘ m̄ nì- kha-bé teh him-sōan .
7 . Góa pêng-pêng hōan-hōan bōe kham-tit kā lí kóng .
8 . Phak-teh ǹg-bāng siúⁿ-sù góa kà-sī ê ōe .
9 . Che sī chòe tē-it kám-siā .
10 . Kiong-kèng mn̄g lí hó ê pêng-an .
11 . Sòa bāng , lí àⁿ-lo̍h lâi khòaⁿ , kóng bōe liáu .
7 . Hā thian būn hō͘
 Liû hoa thò͘ iām , ngāi ia̍p phiau hiong , ú tiòng o tông , la̍p liông chi chhù . Iâu sióng chiok hā tong chhú iām thian , liōng pit chiau liông siau hā ì . Khùi tē lo̍k lo̍k bû lêng , phun chó͘ pòan seng , chū pia̍t chi hui , kiú jû sòe goa̍t , tì ke ngá hòe , mâu sek hiū seng , bī sìm hô sî chū siú , tiông ngō͘ kò͘ jîn , chek ki khat chi sim , sù ki siáu ùi i . Chu in bông tiong tek hân , siok lek sò͘ giân , chhiáu sin sîm khún , pèng hō͘ chun an .
Sia̍h-liû hoe thò͘ chhut chin súi , hiāⁿ ê hio̍h chhe chhut phang bī . 
Hō͘ lo̍h kàu liân-hoe tî ê chúi tīⁿ móa-móa . 
Chiàⁿ sī chhiu-chhìn ê só͘-chāi . 
Hn̄g-hn̄g teh siūⁿ lí tng chit hō joa̍h-thiⁿ sî . 
Liōng-pit iā tek-khak chhē liâng ê só͘-chāi lâi siau bô hē-thiⁿ ê joa̍h . 
Ka-kī kiàn-siàu góa sio̍h-sio̍h bô châi-tiāu . 
Phah-bú pòaⁿ-sì lâng . 
Tùi lī-pia̍t lí ê bīn , kú-kú pôaⁿ-kè nî-ge̍h . 
Tì-kàu lī-khui lí ê hó kà-sī . 
Su-io̍k ê jia-pè koh-chài siⁿ khí . 
Bōe chai sím-mi̍h sî ōe koh chū-chi̍p . 
Koh-chài kìⁿ-tio̍h kò͘-kū ê pêng-iú . 
Chiū iau , chhùi-ta ê sim , chha-put-to ōe thang sió-khóa an-ùi . 
Taⁿ in-ūi tī bô êng ê sî tit-tio̍h sió-khóa êng . 
Kín-sīn siá chit kúi-kù . 
Sió-khóa thang kóng chhut sim-koaⁿ si̍t-chāi ê siàu-liām . 
Sòa chhéng-mn̄g lí chun-kùi ê sin-thé ê pêng-an . 
8 . Kiú pia̍t būn hō͘
 Tong se jîn heng chó iū , kiú So͘ thong hō͘ , liông í sio̍k bū pòan sin , bû khó kò su̍t . Thiám chāi chhim ti , pit lêng gôan liōng iá . Pí î tâi chí cheng sui , thâm tē la̍p hok , tēng hû su siōng . Tē chhú kan kiâu kì , it sī jû hêng , óng lâi jiáu jiáu , ti im choa̍t siáu . Bú kim tui sek , sò͘ chhèng bo̍k ge̍k chi kau , jû chiok hā chiá , iū hiū bōng khong liông goa̍t , tiòng kek kang hûn . Sui hoâi chhiu súi chi i jîn , lân tek chū siú it tông , î sī chhian lí chhùn sim , siōng hi hoóⁿ im sî hūi , í ùi kôaⁿ kôaⁿ . Choan chhú hōng hō͘ , chí chhéng kūn an .
Tong-se jîn- tek ê hiaⁿ chhin-chhiūⁿ kun-sûi tī lí ê sin-piⁿ . 
Kú-kú hán-tit siá-phoe khì mn̄g-an . 
Si̍t-chāi in-ūi sio̍k-bū ê tîⁿ-pòaⁿ . 
Bô thang kā lí kóng-khí góa ê siau-sit . 
Lán sī sio̍k tī chhim ê kau-pôe . 
Tek-khak ōe siū-tio̍h lí ê gôan-chêng thé-liōng lah ! 
Chit-tia̍p teh siūⁿ lí ê hok-khì ke-thiⁿ pêng-an . 
Kùi-hú teh chiap-la̍p hok-khì . 
Tiāⁿ-tio̍h ha̍h tī góa só͘ chiok-hok . 
Góa chiah kú chhut-gōa , lóng-chóng chiàu-kū . 
Lâi-lâi khì-khì chin-chōe ê pêng-iú . 
Beh chhē ti-kí ê sī chin chió . 
Chiàu khòaⁿ hiān-kim lâi siūⁿ lán chá-chêng . 
Si̍t-chāi thang kóng sī chin siāng-sim ê kau-pôe . 
Chhin-chhiūⁿ lí , koh-khah teh liâu-bāng ná him-bō͘ ge̍h . 
Khó-sioh keh-lī kang kap hûn ê tiong-kan . 
Sui-jiân teh siàu-liām lí . 
Oh-tit thang chū-chi̍p siāng chi̍t keng chhù . 
Chóng-sī chi̍t chheng lí lō͘ ê hn̄g , saⁿ siàu-liām ná chi̍t chhùn ê sim-koaⁿ . 
Iàu-kín bāng lí hó ê siau-sit ta̍k-sî siúⁿ-sù góa . 
Lâi an-ùi góa sim-koaⁿ ê siàu-liām . 
Choan-choan ēng chit ê kā lí mn̄g-an . 
Sòa chhéng-mn̄g lí kūn-lâi ê pêng-an . 
9 . Sin chhun būn hō͘
 Chhun kong it tò , hūi hong pò͘ lóan , liú bî hoa bêng , thiam it têng chi chhun sek , tùi chhú liông sîn , chiok kióng góan sióng . Pí î jîn heng sin hi hûn chi̍p , to hok ji̍t cheng , tēng pit kú chí sui hô , khí ku bō͘ thiòng . Iâu khì chi hā , him piān hê jû . Khùi tē ha̍k So͘ châi choat , hoa̍t siān khó tîn . Bián sióng ko hong , sû chhim kéng gióng . Bī sím hô ji̍t chài chhin ngá hōan , jî ùi ngó͘ hoâi su iá . Chu in hông piān , kín lek chhùn hâm , kiong hō͘ chông hi , pèng chhéng tâi an put it .
1 . Chhun-thiⁿ ê kng chi̍t-ē kàu , hó ê hong pò͘-sàn sio-lō .
2 . Liú chhiū khui súi ê hoe , ke-thiⁿ chi̍t tiâⁿ chhun-thiⁿ ê khóan .
3 . Tùi chit hō hó ê sî-ji̍t , kàu-gia̍h hō͘ lâng hoaⁿ-hí lâi thit-thô .
4 . Teh siūⁿ lí sin-nî ê hok-khì ná hûn chōe-chōe chū-chi̍p .
5 . Chin chōe ê hok-khì ta̍k ji̍t teh ke-thiⁿ .
6 . Tiāⁿ-tio̍h tek-khak kiâⁿ-ta̍h tī pêng-an hô-sūn .
7 . Khiā khí tōng-chok chōe-chōe ê thiòng-khoài .
8 . Hn̄g-hn̄g teh ǹg-bāng ê liáu-āu .
9 . Hoaⁿ-hí kàu cháiⁿ-iūⁿ ah !
10 . Ka-kī kiàn-siàu ha̍k-būn chió-chió , châi-tiāu koh ham-bān .
11 . Khiàm-kheh hó thang pâi-lia̍t .
12 . Hn̄g-hn̄g teh siūⁿ lí ê thé-thài .
13 . Koh-khah chhim-chhim tōa-tōa gia̍h-thâu him-bō͘ .
14 . Bē chai sím-mi̍h ji̍t thang koh-chài chhin-sin tit-tio̍h lí ê kà-sī .
15 . Lâi an-ùi góa ê siàu-liām .
16 . Taⁿ in-ūi hông-chiáu ê lī-piān .
17 . Kín-sīn siá chi̍t chhùn ê phoe .
18 . Kiong-kèng lâi pài-hāu lí tōa ê hok-khì ê nî .
19 . Sòa chhéng mn̄g lí chit-tia̍p ê pêng-an , bô soah .
10 . Sit gā būn hō͘
 Khé ngó͘ jîn heng hūi kàm , khoat pia̍t im So͘ , sî êng bōng bī , jî it ji̍t sam chhiu chi kám , kiù bû kái u ki khat chi sîm . Ji̍t chiân tâi kà kong lîm , sek tē in sū hù hā , bī lêng pá ngō͘ , tì sit tó sú hōng gā , chhiáⁿ put tek pī lêng kàu giân , chhim ûi chân liām , î kì kàm gôan . Jiân tong chhú iām hong khok sú , liōng e̍k iú siau hā sàn hoâi ì . Tē sò͘ ji̍t chiân keng í hóan lí , hō͘ ji̍t tēng tong piān tō chhu iat , í khèng chek sò͘ . Choan chhú hōng pò͘ , pèng siōng tâi an .
1 . Khé-ngó͘ jîn-tek ê hiaⁿ un-hūi ê kàm-chhat .
2 . Kú-kú lī-pia̍t hán-tit siá-phoe khì pài-hāu .
3 . Ta̍k-sî tîⁿ tī khùn-bāng ê siàu-liām .
4 . Koh chi̍t-ji̍t ná-chún saⁿ-nî kú ê kám-kak .
5 . Kiù-kèng bô soah góa ê him-bō͘ ê sim-su .
6 . Kúi-nā ji̍t chêng lí chē-chhia lîm-kàu .
7 . Tú-tú in-ūi góa ūi-tio̍h tāi-chì khì Ē-mn̂g .
8 . Bōe ōe thang kap lí saⁿ kìⁿ-bīn .
9 . Tì-kàu sit-lo̍h chhēng tò-thâu ôe ê ngiâ-chi̍h .
10 . Koh-chài bōe-tit thang thiaⁿ-tio̍h lí ê kà-sī .
11 . Chhim-chhim in-ūi án-ni teh siàu-liām .
12 . To̍k-to̍k ǹg-bāng lí àⁿ-lo̍h thé-liōng .
13 . Chóng-sī tng chit-tia̍p sio-lō ê hong tōa joa̍h .
14 . Liōng-pit lí iā káⁿ siau-bô hē-thiⁿ ê joa̍h sóng-khoài lah !
15 . Góa kúi-nā ji̍t chêng í-keng tńg lâi .
16 . Āu-ji̍t tiāⁿ-tio̍h nā sūn-lō͘ beh cháu khì pài-hāu .
17 . Lâi kóng-khí só͘ chek-chū ê sim-su .
18 . Choan-choan ēng chit ê pâi-lia̍t kā lí thong-ti .
19 . Sòa chiok-hok lí tōa ê pêng-an .
11 . Tap chhiu thian būn hō͘
 Siáu tî sú thòe , ko sū liông kui , hong ia̍p te̍k hoa , hōe chhut bóan kang chhiu sek , tong chu kéng bu̍t siau tiâu , ek kak thiong hoâi tiû tiòng , hut pan hoa hān , chiok kiàn ko chêng kôaⁿ kôaⁿ , ek u hô toan , tián siōng chi û , si̍t chhim kám ùi . Tān khut chí khó ū kî hō͘ hōe , jî lī hoâi kiù lân sek su sî iá . Kin chhú hōng ho̍k , chu hi kàm gôan , pèng hō͘ tâi an , put lēng . 
1 . Sòe-sòe ê tî kiám joa̍h , koâiⁿ-koâiⁿ ê chhiū tńg-chòe chhiu-chhìn .
2 . Hong-chhiū ê hio̍h , lô͘- tek ê hoe .
3 . Ūi-chhut móa kang chhiu-thiⁿ ê kéng-tì .
4 . Tng chit hō hó kong-kéng kap mi̍h sok-chēng .
5 . It-hoat chai-iáⁿ sim-lāi khǹg iu-chhiû .
6 . Hut-jiân chiap-tio̍h lí ê phoe .
7 . Kàu-gia̍h thang kìⁿ-chhut lí ê chêng ê pek-chhiat .
8 . Liân chi̍t-sut-á ê in-toaⁿ to͘ chhiong-móa .
9 . Thián-khui tha̍k ê liáu-āu .
10 . Si̍t-chāi chhim-chhim kám-kek an-ùi .
11 . Chóng-sī ut-chńg-thâu-á thang ū-sǹg āu-kî ê chū-hōe .
12 . M̄-kú lī-khui ê sim-koaⁿ kiù-kèng oh-tit pàng-sak tī chit-sî .
13 . Kín-sīn ēng chit ê lâi hôe-hok .
14 . Ǹg-bāng lí thé-thiap .
15 . Sòa pài-hāu lí ê pêng-an , bô soah .
12 . Tap chhun thian būn hō͘
 Hông hoa tò͘ iām , hông niáu bêng hoan , him tong siok kéng gêng siông , khó ti jîn seng hêng lo̍k , toan chāi ki̍p sî iá . Bû jû ní ngó͘ ti sim , ke ûi lióng tē , tì sú bō͘ hûn chhun sū , bû hān hoâi su chu bông hoa hān sian pan , ek cheng kám bō͘ , hōng tho̍k chi hā , chiok kiàn tāi ko un un ngá gī , chêng hiān hô͘ sû , chhian lí chhùn sim , u chu khó chèng ì . Siok chhú pò͘ hok , chek chhéng tâi an . 
1 . Âng ê hoe khui chin súi , n̂g-eng chiáu thî teh hoaⁿ-hí .
2 . Him-bō͘ tng chit hō chhun-thiⁿ ê kéng-tì , ngiâ-chi̍h hó tiāu-thâu .
3 . Thang chai lâng chi̍t-sì lâng tē-it hoaⁿ-hí ê .
4 . Chiàⁿ-chiàⁿ tī chit sî-chūn lah !
5 . Nā-sī lí góa tāi-ke ti-kí ê sim-koaⁿ .
6 . Hn̄g-hn̄g lī-khui kok chi̍t lâng chi̍t só͘-chāi .
7 . Tì-kàu hō͘ beh àm ê hûn , chhun-thiⁿ ê chhiū ê keh-lī .
8 . Bô hān ê siàu-liām .
9 . Taⁿ tit-tio̍h lí súi ê phoe seng kià lâi .
10 . It-hoat ke-thiⁿ kám-siong ê him-bō͘ .
11 . Thián-khui teh tha̍k ê liáu-āu .
12 . Kàu-gia̍h hián-chhut lí un-khûn hó ê chêng-gī .
13 . Chêng-ì kìⁿ-chhut tī só͘ kóng ê ōe .
14 . Lī-khui-sui-jiân chiâⁿ chheng lí , su-siúⁿ ná-chún chi̍t-chhùn hn̄g .
15 . Tùi án-ni thang kan-chèng lah !
16 . Kiong-kèng ēng chit ê pâi-lia̍t hôe-hok .
17 . Sòa chhéng-mn̄g lí sin-thé ê pêng-an .
13 . Tap hā thian būn hō͘
 Chhek ji̍t hêng thian , hông hûn chat tē , tùi chhú iām cheng chho͘ pek , chèng tong khok jia̍t lân seng . Nái sêng ko gī , sian sù iâu hâm , si̍t cheng kám khùi . Tān tē í u le̍k sàn chhâi , put kham chhiōng iōng , pí chi jîn heng eng châi úi khì , chiok pī kok ka tòng liông chi sóan chiá , hê chhì thian ian . Gú ûn , lêng jîn to lô , su giân chin kham î chēng . Chu ì gōan chū siú hui iâu , tâm sim iú ji̍t , chek ú kun it se̍k chheng ōa , sèng tho̍k si̍p liân kî su iá . Choan chhú kèng ho̍k , put chīn sîn tî , chek chhéng tâi an .
1 . Iām-ji̍t móa thiⁿ , n̂g-sek ê hûn piàn móa tōe-bīn .
2 . Tùi chit hō iām-iām ê cheng-khì taⁿ-chiah pek lâng .
3 . Chiàⁿ-chiàⁿ tú-tio̍h tōa jia̍h oh-tit tí-tng .
4 . Nā-sī tit-tio̍h lí tōa ê chêng-gī , tāi-seng siúⁿ-sù súi ê phoe .
5 . Si̍t-chāi ke-thiⁿ kiàn-siàu ê kám-liām .
6 . Chóng-sī góa sī ná chhàu-chhâ sòaⁿ-sòaⁿ ê chhâi-liāu .
7 . Bōe kham-tit siū sai-hū ê lō͘-ēng .
8 . Bōe pí-tit lí ê hó châi-tiāu tōa ê khì-kū .
9 . Kàu-gia̍h thang chòe kok-ka tòng-liông ê só͘ kéng-sóan-ê .
10 . Kiám kan-ta chhin-chhiūⁿ thiⁿ kap chhim-ian ê koh-iūⁿ nā-tiāⁿ .
11 . Sio̍k-gú kóng , ōe ê lâng khah chōe lô-hôan .
12 . Chit kù ōe chin-chiàⁿ ōe-kham-tit sóa lâi sàng lí .
13 . Taⁿ ǹg-bāng saⁿ kìⁿ-bīn bô-hn̄g lah !
14 . Beh tâm-tūn ōe ê sim-su ū sî-ji̍t lah !
15 . Nā kap lí chi̍t-po͘ lâi kóng-ōe .
16 . Khah-iâⁿ tha̍k cha̍p-nî ê kî-khá chheh .
17 . Choan-choan ēng chit ê kiong-kèng hôe-hok .
18 . Bōe thang chīn sim-koaⁿ só͘ siūⁿ ê kóng kàu liáu .
19 . Sòa chhéng-mn̄g lí ê sin-thé ê pêng-an .
14 . Tap tong thian būn hō͘
 Chiong bêng kó͘ sī , o͘ kiàu hân thian , tong chu song gêng soat chek chi sî , chèng ti̍t hông tōan chhó ko͘ chi hō͘ , lêng jìn bú sî chhiok kéng , bû put su bō͘ chāi chhun hong tiong iá . Sek chiap iâu hâm , sūi kak iông chhun bóan tông . Nái ti hoóⁿ bóan lô͘ , chiú êng chun , put ki̍p kò͘ jîn it chat , chiok ùi siong su . Hōng siōng chi û , hat seng him hēng , bī sím hô ji̍t chài kî chū siú , thiòng sū hiu chêng , siau chhú bû kiông lī hūn iá . Te̍k chhú hōng ho̍k , siok chhéng tâi an .
1 . Thiaⁿ-kìⁿ cheng tân ê siaⁿ tī kó͘-kū ê sī-biō .
2 . o͘-a teh háu chiū chai sī kôaⁿ-thiⁿ sî .
3 . Tng chit hō sng gêng , sek chek-chū ê sî-chūn .
4 . Chiàⁿ-chiàⁿ sī tú-tú hông-chháu tn̄g chháu-kun ê sî-hāu .
5 . Hō͘ lâng chiàu chit ê sî lâi chhiok-kéng .
6 . Bô m̄ siàu-liām tī chhun-thiⁿ hong ê tiong-kan .
7 . Tú-tú chiap-tio̍h lí súi ê phoe .
8 . Sòa chai-iáⁿ chiaⁿ-ge̍h ê khì móa thiaⁿ-tn̂g .
9 . Iā chai hé móa hé-lô͘ , chiú móa chiú-àng .
10 . M̄ ta̍t-tio̍h kò͘-kū ê pêng-iú chi̍t tiuⁿ phoe .
11 . Kàu-gia̍h thang an-ùi siàu-liām .
12 . The̍h teh tha̍k ê liáu-āu , put-chí hoaⁿ-hí .
13 . Bōe chai sím-mi̍h ji̍t ōe-tit-thang koh chū-chi̍p siāng chi̍t ūi .
14 . Lâi thiòng-khoài saⁿ lī-khui ê chêng-gī .
15 . Siau chit hō bô kiông-chīn saⁿ lī-khui ê ut-chut ah !
16 . Tiâu-tî ēng chit-ê kā lí hôe-hok .
17 . Kiong-kèng chhéng-mn̄g lí sin-thé ê pêng-an .
15 . Tong thian būn hō͘
 Sok hong phok biān , léng khì chhim hu , thian kàng giâm song , tē gêng chek soat . Iâu sióng tông chi chiok hā , hok jîn to chí , chèng tong ûi lô͘ chú béng , hòng hoâi thiòng sū sî iá . Bī sím sek hèng siau hân chi chè , e̍k cheng liām ki̍p iàn lū eng tiû hó͘ ? Kèng thok kóan sêng , siok siu būn hō͘ , chu hi sûi kàm , put chīn io̍k giân , chek chhéng tâi an put it .
1 . Pak-hong chhe bīn , léng-khì chhim ji̍p phê-hu .
2 . Thiⁿ-téng lo̍h ke̍k kôaⁿ ê sng .
3 . Tōe-bīn chek-chū chōe-chōe seh .
4 . Hn̄g-hn̄g teh siūⁿ tông-chì chiok-hā .
5 . Hok-khì ê lâng chōe-chōe hó tiāu-thâu .
6 . Chiàⁿ-chiàⁿ tng teh ûi-lô͘ , phàu hó-tê , pàng-soah siàu-liām ê sî .
7 . Bōe chai tú-tú teh hoaⁿ-hí siau-bô kôaⁿ ê sî-chūn .
8 . Iā bat liām-tio̍h lí kò͘-kū kau-pôe ê tâng-phōaⁿ bô ?
9 . Kiong-kèng thok chit ki pit , kín-sīn siá lâi mn̄g an .
10 . Chiah ǹg-bāng lí àⁿ-thâu lâi khòaⁿ .
11 . Bōe thang siá chīn só͘ ài kóng-ê , sòa mn̄g lí ê pêng-an bô soah .

1 . Chēng bu̍t chiok chhoan jú
 Sēng kí jio̍k lîm , tek sek chheng khoài jîn heng sian seng chheng iōng chôan sek , him se̍k heng ka , ûi ùi . Chu kū jîn sam it a̍p , iàn o lióng hâm , chek kau tâi sú tē têng . Ho̍k bōng sín chûn , bu̍t hiâm iû siàt . Sūn hō͘ an chí . Û î tin liap .
1 . Lí ê chhe-ēng ê lâng lâi góa ê só͘-chāi .
2 . Chiah chai Chheng-khoài jîn-heng sian-siⁿ , pīⁿ í-keng lóng hó lah !
3 . Chá-àm lóng pêng-an hó-sè , put-chí an-ùi .
4 . Taⁿ pī-pān jîn-sam chi̍t a̍h , iàn-o nn̄g chí .
5 . Sòa kau-tāi lí ê chhe-ēng lâng sàng khì hō͘ lí .
6 . Ǹg-bāng lí hoaⁿ-hí siu khí-lâi .
7 . Bo̍h-tit hiâm sió-khóa lâi khì-sak .
8 . Sòa mn̄g lí chá-àm ê pêng-an .
9 . Kî-û ǹg-bāng lí iàu-kín gâu chiàu-kò͘ .
2 . Chēng kò͘ hiong chi thó͘ sán
 Tin ngá jîn heng jû ak , cho̍k chiông pè kūn tài lâi thô͘ gî , hông kiat sò͘ si̍p kun , ke jiông biān si̍p û pau . Kiat in thian jia̍t , tāi pòan hú hoāi , siōng iú sò͘ kò khó si̍t chiá , biān chek sīm sin sian , lîm si̍t sî iōng khai súi chhiong chi , kî bī sīm bí , lú hêng hê tài iû piān . Iōng te̍k choan têng , kèng chhéng chhiàu la̍p , bu̍t bî hui kám giân kèng , liâu í chiong ì jî í . Te̍k chhú pò͘ ta̍t , pèng chhéng khek an .
1 . Tin-ngá jîn-tek ê hiaⁿ chhin-chhiūⁿ saⁿ tùn-chhiú .
2 . Chā-ji̍t tùi góan-kūn the̍h lâi ê thó͘-sán , n̂g-kiat kúi-cha̍p kun .
3 . Koe-jiông-mī cha̍p gōa pau .
4 . Kiat-á in-ūi thiⁿ-khì joa̍h , tōa-pòaⁿ chhàu-khì .
5 . Nā-sī iáu ū kúi-lia̍p-á ōe chia̍h-tit-ê .
6 . Mī sī put-chí sin koh chhiⁿ-ê .
7 . Tng beh chia̍h ê sî-chūn ēng kún-chúi phàu lo̍h-khì .
8 . Hit ê khì-bī put-chí hó .
9 . Lú-hêng ê sî tòa teh ēng koh-khah lī-piān .
10 . Tiâu-tî ēng chiah-ê tì-ì sàng hō͘ lí .
11 . Kiong-kèng chhiáⁿ lí chhiò-chhiò siu khí-lâi .
12 . Mi̍h sī sió-khóa m̄-káⁿ kóng-khí chòe kèng-ì .
13 . Lio̍h-lio̍h-á lâi ēng chòe ì-sù nā-tiāⁿ .
14 . Tiâu-kang ēng chit ê kā lí thong-ti .
15 . Sòa chhéng-mn̄g lí chit-tia̍p ê pêng-an .
3 . Chēng sòng pe̍k lo̍k chiú
 Kái kah kui lâi , pia̍t bû tiông bu̍t , î iú pe̍k lo̍k chiú chiá , hong bī phó ka , hōng siōng it táⁿ , ho̍k hi sín la̍p . Ak kóan chhong chhong , û sū biān su̍t . Choan chhú piān chhéng bûn an . 
1 . Tùi sî-chit kun-kài tńg lâi .
2 . Bô sím-mi̍h pa̍t-khóan hó ê mi̍h-kiāⁿ .
3 . Kan-ta ū kóa pe̍h-lo̍k-chiú .
4 . Chu-bī put-chí hó-chia̍h .
5 . Kiong-kèng sàng lí chi̍t táⁿ .
6 . Àⁿ-io ǹg-bāng lí chhiò-chhiò siu khí-lâi .
7 . Kia̍h pit chhiⁿ-kông-kông lâi siá tām-po̍h .
8 . Kî-û thèng-hāu tng-bīn chiah kā lí kóng-bêng .
9 . Choan-choan ēng chit ê sòa chhéng-mn̄g lí ê pêng-an .
4 . Chēng sòng pông hāi
 Cho̍k ji̍t sià chhin sòng lâi pông hāi lióng lô͘ , kî bī sīm ka , in su chiok hā chòe hí chhú bu̍t , tē put kám to̍k hióng , nái hun kî pòan , kèng í chhî chēng kò͘ jîn , liâu chò kiok sú . Bōng kî chhiàu la̍p , sūn chhéng bûn an . 
1 . Chā-ji̍t góa ê chhin-lâng sàng góa mô͘-hōe nn̄g láng .
2 . Hit ê khì-bī put-chí hó-chia̍h .
3 . In-ūi siūⁿ-tio̍h lí put-chí ài chit hō mi̍h .
4 . Góa m̄-káⁿ ka-kī chia̍h .
5 . Chiū hun chi̍t-pòaⁿ kèng-ì the̍h khì sàng lí .
6 . Lio̍h-lio̍h-á chòe lí ê chiú-phòe ê lō͘-ēng .
7 . Ǹg-bāng lí hoaⁿ-hí siu khí-lâi .
8 . Sūn-sòa chhéng-mn̄g lí bûn-ngá ê pêng-an .
5 . Chēng sòng su che̍k
 Lo̍k sin tông ha̍k chó iū , phòan lē í lâi , lī sek cheng kám , bī sím tóng úi hā tho̍k , kam khó͘ jû hô ? Gióng chiam hoâi jîn , tiòng su bí í . Tē liông ek lóng ji̍t kiōng bián hiān se̍k , ú chiok hā chiok kó͘ chim kim , sióng kî sek gî , sî chu kàu ek . Kim chu tō͘ bûn to̍k chhú , kì hoa̍t sia̍p lia̍p , chū chhâm ko͘ lō͘ kóaⁿ bûn , tiû tiòng ek sīm . Ji̍t chiân iat pò chí kóng kò , sin chhut siā hōe chú gī su che̍k sò͘ chióng , sû ûi chiông chiân só͘ hán kiàn . Kim í piān tò , í chiok hā tam sì siong tông , te̍k te̍k kî iû siông lūn chiá lióng chhek , hōng chēng tâi toan , chià kióng liû lám , chì kî sín chûn ûi o . Choan chhú sūn siōng kūn kî .
1 . Lo̍k-sin tông-chhong ná-chún tī lí ê siang-pêng piⁿ .
2 . Tùi lī-pia̍t liáu-āu , lī-khui ê chêng it-hoat kám-kek .
3 . Bē-chai lí pàng-lo̍h tiùⁿ-lî teh bián-kióng chheh .
4 . Kam-sim khek-khó͘ tha̍k-chheh kàu cháiⁿ-iūⁿ !
5 . Kia̍h-thâu khòaⁿ teh siàu-liām lí .
6 . Ut-chut ê siàu-liām bô soah .
7 . Góa tōa-tōa ōe-kì-tit chá-ji̍t saⁿ-kap chē siāng-toh .
8 . Kap lí chim-chiok kó͘-chá kap hiān-kim ê sū .
9 . Koan-khòaⁿ kî-īⁿ kap khui-thiah giâu-gî ê só͘-chāi .
10 . Hit-sî óa-khò lí lâi kà-sī góa ê lī-ek .
11 . Taⁿ chit-tia̍p tō͘-choa̍t bô chhut-mn̂g ka-kī tòa-teh .
12 . Kì-jiân khiàm-kheh khe-khó ê gián-kiù .
13 . Ka-kī chai ko͘-toaⁿ koh ham-bān , chió-chió thiaⁿ-tio̍h .
14 . Ut-chut it-hoat siong-tiōng .
15 . Kúi-nā ji̍t chêng khòaⁿ-tio̍h pò-chóa teh kóng-kò .
16 . Sin chhut siā-hōe-chú-gī ê chheh kúi-nā khóan .
17 . Si̍t-chāi sī tùi chá-chêng só͘ hán-tit khòaⁿ-tio̍h-ê .
18 . Taⁿ í-keng ū pān lâi liáu lah !
19 . In-ūi chai lí ê ài tha̍k-chheh saⁿ-tâng khóan-sit .
20 . Tiâu-kang kéng hit-hō khah siông-sè lūn-ê nn̄g pún .
21 . Kià khì sàng lí , thang hō͘ lí siông-sè khòaⁿ .
22 . Kàu-ūi bāng lí chhiò-chhiò siu khí-lâi .
23 . Choan-choan ēng chit ê sòa chiok-hok lí kūn-lâi ê hok-khì
6 . Chēng sòng thó͘ gî
 Thian sòng jîn heng jû biān , pia̍t hō͘ êng su , bû sî he̍k sek , sìn sok kong im , hut keng lióng goa̍t , kiâu sióng hong chí la̍p hok , lân sek cheng siông , ûi siōng . Chu in iû chèng chi piān , sī í siōng ta̍t su sîm iá . Kim hū têng thó͘ gî , iōng chò hong hâm . Ho̍k hōng chhiàu la̍p , sūn hō͘ an hoóⁿ .
1 . Thian-sàng jîn-tek ê hiaⁿ ná-chún saⁿ kìⁿ-bīn .
2 . Lī-pia̍t liáu-āu tîⁿ tī siàu-liām , bô chi̍t-sî ōe soah-tit .
3 . Kong-im chin kóaⁿ-kin hut-jiân kan keng-kè nn̄g-ge̍h ji̍t .
4 . Nì-kha-bé teh siūⁿ lí hó ê hok-khì teh chiap-la̍p .
5 . Lí ê ka-têng ke-thiⁿ hó tiāu-thâu .
6 . Put-chí kā-lí chiok-hok .
7 . Taⁿ in-ūi iû-chèng ê lī-piān .
8 . Só͘-í siá chit kúi-kù thong-ti góa siàu-liām ê sim-su .
9 . Taⁿ sòa kià-sàng lí chi̍t-sut-á thó͘-sán .
10 . Ēng lâi pang-chān góa m̄-chiâⁿ-mi̍h ê phoe .
11 . Àⁿ-io ǹg-bāng lí hoaⁿ-hí siu khí-lâi .
12 . Sòa mn̄g lí kūn-lâi ê pêng-an .
7 . Chēng sòng ūn tōng hōe ji̍p tiông kòan
 Ha̍k koan sian seng kok hā , kiú ûi tâi kàu , sî chhiat sîn tî . Kūn î lí kî ka kiat , ûi siōng ûi ùi . Chu khé chiá , pè hāu sêng li̍p , gia̍p í sò͘ liân , si̍t put kám giân lōe iông ôan chôan sêng hāu khó koan , î hēng khai siat í lâi , sû sû chìn hêng , ha̍k seng siōng chhèng hoat ta̍t . Chu tēng pún goa̍t si̍p sù ji̍t , chū ngó͘ chiân pat sî khí , u pún hāu hāu têng khai tāi ūn tōng hōe . Bū kî sian seng ú kùi ka cho̍k it tông , kài ji̍t kong lîm . Chu hū têng te̍k thāi kòan it mûi , chià í àn lōe , óan la̍p ûi o . Choan chhú kèng chhéng tāi an .
1 . Ha̍k-koan sian-siⁿ koh-ē .
2 . Kú-kú lī-khui lí tōa ê kà-sī .
3 . Ta̍k-sî pek-chhiat ná sîn-hûn cháu khì lí ê sin-piⁿ .
4 . Kūn-lâi teh siūⁿ lí kiâⁿ-ta̍h hok-khì hó tiāu-thâu .
5 . Kā lí chiok-hok kā lí an-ùi .
6 . Taⁿ khui-chhùi só͘ beh kóng-ê .
7 . Góan ha̍k-hāu siat-li̍p í-keng kúi-nā nî .
8 . Si̍t-chāi m̄-káⁿ kóng lāi-iông ôan-chôan hó khòaⁿ .
9 . Chóng-sī kai-chài tùi khui-siat liáu-āu .
10 . Ûn-ûn-á teh chìn-pō͘ .
11 . Ha̍k-seng iáu-kú thang kóng sī hoat-ta̍t .
12 . Taⁿ tiāⁿ-tio̍h tī pún ge̍h cha̍p-sì ji̍t , tùi téng-po͘ poeh tiám khí beh tī pún-hāu ê hāu-tiâⁿ khui tōa ūn-tōng-hōe .
13 . Choan-bū bāng lí kap kùi ke-lāi lóng-chóng .
14 . Kàu hit ji̍t êng-kng lîm-kàu .
15 . Chit-tia̍p sòa kià khì te̍k-pia̍t khóan-thāi ê ji̍p-tiûⁿ-kǹg chi̍t tiuⁿ , óa-khò chit ê lâi àn-lāi .
16 . Ǹg-bāng lí hoaⁿ-hí siu khí-lâi .
17 . Choan-choan ēng chit ê kèng-ì chhéng-mn̄g lí tōa ê pêng-an .

1 . Chiau phèng bo̍k su ián soat
 Mûi Kam bū bo̍k su sûi kàm , kín khé chiá pè hōe A kâu kàu hōe , o bông Siōng chú kòan kò͘ , sin kiàn tiok kong sū , put ji̍t kò sêng , chún u lâi goa̍t sam ji̍t io̍k kú hêng lo̍k sêng sek . Sī iā chhit sî pòan iàu khai pò͘ tō ián soat hōe . Sò͘ ti sian seng siān u ián soat , biāu gú khôan seng , tē hong lâm hū ló iù , kūn lâi phó kak cheng sîn tek chi bí liông , kài kî tēng iú sam ngó͘ sêng kûn , lâi hù chhú hōe . Kiong chhéng kà lîm , hoat hui giân lūn , ûi kàu hōe it cheng kong chhái , í liû hō͘ ji̍t kì liām , e̍k khó sêng pò͘ tō chi hāu kó . Ho̍k kî sian seng hú ún sī hēng , pèng kî sù hok , sūn chhéng káng an .
1 . Mûi Kam-bū bo̍k-su àⁿ-lo̍h lâi khòaⁿ .
2 . Kín-sīn só͘ beh kóng-ê , góan pè-hōe A-kâu kàu-hōe .
3 . Tit-tio̍h Siōng-tè ê khòaⁿ-kò͘ , sin khí ê kang-sū .
4 . Koh bô kúi ji̍t chiū ōe ôan-kang .
5 . Chún-pī tī āu-ge̍h chhoe-saⁿ ji̍t beh kú-hêng lo̍k-sêng-sek .
6 . Hit mî-hng chhit tiám pòaⁿ beh sòa khui pò͘-tō ián-soat-hōe .
7 . Pêng-sò͘ chai-iáⁿ sian-siⁿ chin gâu ián-soat .
8 . Kî-biāu ê ōe put-chí kòan-chhòan .
9 . Tōe-hng lâm-hū , ló-iù kūn-lâi put-chí chai cheng-sîm-tek ê bí-niû .
10 . Kàu sî-kî tiāⁿ-tio̍h ū saⁿ-ê gō͘-ê sio-chhōa kui-kûn .
11 . Lâi hù chit ē ián-soat-hōe .
12 . Kiong-kèng chhiáⁿ lí poah-kà lâi leh .
13 . Thang kóng khí lí ê lí-lūn .
14 . Hō͘ kàu-hōe chi̍t pái ke-thiⁿ kong-chhái .
15 . Lâi lâu-teh āu-ji̍t thang chòe kì-liām .
16 . Iā thang chiâⁿ pò͘-tō ê hó kiat-kó .
17 . Thìm-thâu ǹg-bāng lí ún-chún sī só͘ ǹg-bāng .
18 . Sòa ǹg-bāng lí siúⁿ-sù hôe-hok .
19 . Sūn-sòa chhéng-mn̄g lí káng-ián ê pêng-an .
2 . Chiau phèng iá kiû thôan tō͘ tâi
 Khèng èng tāi ha̍k pō͘ iá kiû thôan chu ūi chheng kàm , kèng khé chiá , ní lâi chiat kài chho͘ chhun , khì hō͘ un hô , ūn tōng chòe gî , kò͘ ngó͘ tâi ôan thé lo̍k hōe , gí tēng lâi chhun io̍k khai chhui iá kiû sì ha̍p tāi hōe . Chiân Bêng tī , hoat chèng chu tāi ha̍k cheng tō͘ tâi , ú pè tē kok iá kiû thôan sì ha̍p , siōng bī kiàn kùi thôan chiâu lâi óan cheng . Siok bûn kùi thôan hē chôan kok chi kū seng , pit iú sûi hōan í hòan khí ngó͘ tó chi kiû kài , pèng tāi chhì kek kok hāu seng tô͘ . Hû chhú tāi hōe hē thé io̍k hoat ta̍t khí kiàn , kám bōng chu ūi chhut má ka sè , sú ngó͘ hōe tek it sî chi sēng , sī só͘ chhiat bōng iá . Î bōng hôe im sī ti , choan chhú pò͘ ta̍t , pèng hō͘ ha̍k an .
1 . Khèng-èng tāi-ha̍k pō͘ iá-kiû-thôan chu-ūi hó ê kàm-chhat .
2 . Kiong-kèng só͘ beh kóng-ê , kūn-lâi choah-khì kàu chhun-thiⁿ .
3 . Khì-hāu khah sio-lō , ūn-tōng tē-it ha̍p-gî .
4 . Só͘-í góan Tâi-ôan thé-io̍k-hōe , phah-sǹg tiāⁿ-tio̍h tī mî-nî ê chhun-thiⁿ ài beh khui iá-kiû chhì-ha̍p tāi-hōe .
5 . Chêng Bêng-tī , Hoat-chèng chiah-ê tāi-ha̍k bat kè lâi Tâi-ôan kap góan chia kok iá-kiû-thôan chhì-ha̍p .
6 . Iáu-bē-bat khòaⁿ lín kùi-thôan lâi óan-cheng .
7 . Chá-chá thiaⁿ-tio̍h lín kùi-thôan sī thong kok ê tē-it chhut-miâ .
8 . Tek-khak ū hó ê bô͘-iūⁿ thang kiò-chhíⁿ góan pún-tó ê kiû-kái .
9 . Iā thang tōa chhì-kek kok ha̍k-hāu ê ha̍k-seng .
10 . Lūn-kàu chit ê tāi-hōe sī thé-io̍k hoat-ta̍t ê khí-kiàn .
11 . Káⁿ bāng lín tāi-ke chhut-bé ke-thiⁿ sè-le̍k .
12 . Hō͘ góan chit ê hōe-tit-tio̍h chi̍t-sî ê lāu-jia̍t .
13 . Sī só͘ pek-chhiat ǹg-bāng-ê lah !
14 . To̍k-to̍k bāng lín hôe-hok siau-sit chí-sī góan chai .
15 . Choan-choan ēng chit ê pâi-lia̍t thong-ti .
16 . Sūn-sòa chhéng mn̄g lín tha̍k-chheh ê pêng-an .
3 . Chiau phèng ka têng kàu su
 Óan ûi tō hōan , tân chí keng liân , chí í phō͘ su iòng chióng , sio̍k bū hun tô͘ , bī hông it tì gû khiâm . Jiân kong hong chè goa̍t , bû sî put chāi hoâi phāu kan iá . Sò͘ sím sian seng phín gī bûn chiong , siok chhui song choa̍t . Tē te̍k hu bêng sòe se se̍k , kèng kiû bûn kà chú chhî . Sui siáu jî téng chit pún lô͘ tâi , put chiok í tong jû chú chi kàu . Khún khit hú liām gû sêng , hēng bu̍t chhui khiok . Sò͘ hâng khòaⁿ kà , pèng sûn ní sui , thú hō͘ thióng lîm , kín sian iòng hūi .
1 . Hn̄g-hn̄g lī-khui lí ê hó kà-sī .
2 . Ut chńg-thâu-á sǹg í-keng keng-kè chi̍t nî
3 . Kan-ta in-ūi siàu-ba̍k ê bô-êng .
4 . Sio̍k-chêng sū-bū ê hūn-cha̍p .
5 . Bōe êng thang chi̍t pái kià phoe hō͘ lí .
6 . Chóng-sī lí kng-iām ê thé-thài ná ge̍h ê chheng-phiò .
7 . Bô chi̍t-sî-chūn bô m̄ tī sim-koaⁿ teh siàu-liām lah !
8 . Pêng-sò͘ chai lí phín-hēng kap bûn-ha̍k .
9 . Chá-chá chiū chai lóng-chóng chin hó , bô teh-ê .
10 . Góa in-ūi mî-nî khiam chi̍t ūi sian-siⁿ .
11 . Kiong-kèng kiû lí bûn-ngá ê chhia kàu ūi lâi chú-chhî .
12 . Sui-jiân góa ê kiáⁿ sèng-chit pún-jiân ham-bān .
13 . Bōe thang kàu gia̍h lâi siū lí ê hó kà-sī .
14 . Khún-kiû lí àⁿ-lo̍h lâi tài-liām góa ê tì-ì .
15 . Ǹg-bāng lí bo̍h-tit the-sî .
16 . Siá chit kúi-jī lâi chhiáⁿ lí chē chhia chhut-hoat .
17 . Sòa mn̄g lí kūn-lâi ê pêng-an .
18 . Khiā-teh thèng-hāu lí tōa ê lîm-kàu .
19 . Kín-sīn tāi-seng kia̍h sàu-chiú teh piàⁿ-sàu lâi thèng-hāu .
4 . Chiau phèng lí hòa kàu ôan
 Sin kho sian seng hūi kàm , kiú kek im būn , sî chhim ut kiat . Pí î lí kî chi̍p kiat , tù su̍t ji̍t liông , chì ûi khì siōng . Chu khé chiá , pè hāu hiān ûi ôan chôan khò thêng kè , hōan lí hòa su iōng chi kok chióng khì kū , gia̍p í te̍k iàu ko͘ tì , í pī si̍t tē liān si̍p . Î kiû choan bûn kàu siū , it sî phó ûi lân tek . In liām sian seng iû ha̍k gōe kok , cheng gian lí hòa , chhim am su ha̍k chi sam mūi chiá , jû bông put khì , siū chhî kai kho , hēng hô jû chi . Thiám chāi sò͘ kau , kò͘ kám mō͘ to̍k , sī hó͘ , bū kî sù ngó͘ hok im , ûi tó . Choan chhú hōng pò͘ , pèng hō͘ tâi an .
1 . Sin-kho sian-siⁿ un-hūi ê kàm-chhat .
2 . Kú-kú keh-lī bô siá phoe khì pài-hāu .
3 . Ta̍k-sî chhim-chhim ut-chut teh siàu-liām .
4 . Chit-tia̍p teh siūⁿ lí kiâⁿ-ta̍h pêng-an , chū-chi̍p hó tiāu-thâu .
5 . Tù chheh kap thôan-su̍t ji̍t-ji̍t ná chhiong-sēng .
6 . Kàu-ke̍k ūi-tio̍h án-ni kā lí hoaⁿ-hí chiok-hok .
7 . Taⁿ khui-chhùi só͘ beh kóng-khí-ê .
8 . Góan ha̍k-hāu hiān-sî ūi-tio̍h beh chòe ôan-chôan khò-thêng ê kè-chhek .
9 . Kìⁿ-nā sio̍k tī lí-hòa ha̍k só͘ khiàm-ēng ta̍k khóan ê khì-kū .
10 . Í-keng ū kéng iàu-kín ê bóe khí-lâi khǹg .
11 . Thang pī-pān si̍t-tē liān-si̍p ê lō͘-ēng .
12 . Chóng-sī beh chhē choan-bûn ê kàu-siū .
13 . Chi̍t sî-chūn put-chí oh-tit tit-tio̍h .
14 . In-ūi teh siūⁿ lí-iû-ha̍k gōa-kok .
15 . Choan-choan gián-kiù lí-hòa ha̍k .
16 . Chhim-chhim se̍k-bat chit kho-ba̍k ê lāi-iông-ê .
17 . Siat-sú tit-tio̍h lí bô khì-hiâm .
18 . Lâi siū-chhî kà chit kho ê khò-thêng .
19 . Put-chí hoaⁿ-hí kàu-ke̍k .
20 . Lán tāi-ke sī pêng-sò͘ chì-hó ê kau-pôe .
21 . Só͘-í chiah káⁿ súi-piān lâi lô-hôan lí .
22 . Beh á-sī m̄ , iàu-kín kiû lí siúⁿ-sù góa ê siau-sit .
23 . Sī tē-it só͘ teh ǹg-bāng-ê .
24 . Choan-choan ēng chit ê kóng hō͘ lí thiaⁿ .
25 . Sòa chhéng-mn̄g lí tōa ê pêng-an .
5 . Chiau phèng ûi bo̍k su
 Siú iông sian seng chiok hā , kèng khé chiá , pè hōe bông chú un kòan kò͘ , sìn tô͘ tāi iú ji̍t cheng goa̍t sēng chi sè , kiōng gí tong tun chhéng bo̍k su it jîn , hōan ûi ngó͘ chiòng , bû khùi ûi Siōng tè sóan bîn . Tián chóan su î , chhiam ūi sian seng châi tek kiam iu , í eng su jīm ûi chòe gî . Sī í tông sim kū hâm în chhéng . Ho̍k bōng sian seng put í ngó͘ hâ khì , hú jû só͘ chhéng , kèng siū khoat chit , í bo̍k chú chi sèng hōe , pī ngó͘ chiòng sìn ji̍t í cheng , tek ji̍t í chìn . Tì ngó͘ chú Iâ so͘ ki tok chi kàu hōe , tāi tāi kong êng , hat seng him hēng chi chì . Siok chhú pèng chhéng tō an .
1 . Siú-iông sian-siⁿ kha-ē , kiong-kèng só͘ beh kóng-ê .
2 . Góan ê kàu-hōe-tit-tio̍h Siōng-chú ê un-tián khòaⁿ-kò͘ .
3 . Sìn-tô͘ tōa-tōa ū ji̍t-ji̍t ke-thiⁿ , ge̍h-ge̍h chhiong-sēng ê khóan .
4 . Tāi-ke phah-sǹg tio̍h tì-ì chhiáⁿ bo̍k-su chi̍t lâng .
5 . Lâi kóan-kò͘ góan chèng hōe-iú .
6 . Chiah bô kiàn-siàu chòe Siōng-tè kéng-sóan ê peh-sìⁿ .
7 . Siūⁿ lâi siūⁿ-khì tì-ì tī chit-chân sū .
8 . Chèng-lâng kóng sian-siⁿ châi-tiāu tek-hēng lóng-chóng hó .
9 . Lâi tam-tng chit ê chit-jīm sī tē-it ha̍p-gî .
10 . Só͘-í tâng-sim pī-pān phoe kiong-kèng lâi chhiáⁿ lí .
11 . Ǹg-bāng lí bô lia̍h góan lâi hn̄g-hn̄g khì-sak .
12 . Ún-chún chiàu góan só͘ chhiáⁿ-ê .
13 . Hoaⁿ-hí-lâi siū chit ê chit-jīm .
14 . Thang chiàu-kò͘ chú ê sèng-hōe .
15 . Hō͘ góan chèng-lâng sìn-tek ji̍t-ji̍t ke-thiⁿ .
16 . Tek-hēng ji̍t-ji̍t chìn-pō͘ .
17 . Tì-kàu lán ê chú Iâ-so͘ ki-tok ê kàu-hōe .
18 . Tōa-tōa ū tit-tio̍h êng-kng .
19 . Put-chí hoaⁿ-hí kàu-ke̍k .
20 . Kiong-kèng ēng chit ê sòa chhéng-mn̄g lí tō-tek ê pêng-an .
6 . Iân chhéng i su
 Kok siú sian seng tāi kàm , hú kiú bī ngō͘ chheng hui , î lí kî ka sèng ûi siōng . Chu khé chiá , ka heng u ji̍t chiân kám mō͘ hong siâ , chiū kūn iân i chín tī , ho̍k io̍k sò͘ che , put tān hô bû kiàn hāu , jî chèng chōng hóan kak tiân biân . Tong sî in chun chhù siong kū kàu óan , khióng hôan gio̍k chí . Kim ka heng pēng í jû su , it gō͘ put iông chài gō͘ . Bū khit tâi kà hūi lîm hân sià , àn chèng hoat io̍k , pī sin gîm chiá chó khí tîm o , chek chài chō liông chêng , bû jīm kám pōe ì . Choan chhú hōng khún , kèng chhéng tō an .
1 . Kok-siú sian-siⁿ tōa ê kàm-chhat .
2 . Jōa-kú bô khòaⁿ-tio̍h lí hó ê bīn-māu .
3 . To̍k-to̍k teh chiok-hok lí kiâⁿ-ta̍h pêng-an .
4 . Taⁿ khui-chhùi só͘ beh kóng-khí-ê .
5 . Góa ê a-hiaⁿ tī kúi-nā ji̍t chêng ū kôaⁿ-tio̍h .
6 . Chiū-kūn chhiáⁿ i-seng lâi táⁿ-tia̍p .
7 . Chia̍h io̍h kúi-nā thiap .
8 . M̄-tān-nā bô sió-khóa kìⁿ-chhut kong-hāu .
9 . Koh chèng-thâu hóan-tńg chai ū khah tîm-tāng .
10 . Tng hit-sî in-ūi lí ê só͘-chāi saⁿ-lī thài hn̄g .
11 . Kiáⁿ-liáu lô-hôan tio̍h lí poah-kà lâi .
12 . Chit-tia̍p góa ê a-hiaⁿ pīⁿ í-keng chhin-chhiūⁿ án-ni .
13 . Chi̍t pái chhò-gō͘ m̄-thang koh-chài chhò-gō͘ .
14 . Iàu-kín bāng lí chē chhia un-hūi lîm-kàu góan tau .
15 . Chiàu i ê chèng-thâu hoat-io̍h hō͘ i .
16 . Hō͘ teh hāiⁿ-hāiⁿ-chhan ê pīⁿ-lâng chá-chá hó khí-lâi .
17 . Chiū siū-tio̍h lí koh-chài chō-chiū tōa ê un-chêng .
18 . Put-chí kám-siā kì-tit tī sim-lāi lah !
19 . Choan-choan ēng chit ê kā lí khún-kiû .
20 . Kèng-ì chhéng-mn̄g lí tō-tek ê pêng-an .
7 . Kò͘ iông tiàm ôan
 Kiú bō͘ hông châi , liông un khì liām , pí î khí ku thiòng sek , ún khap su siōng . Pè chhù su tiòng it jîn , in sū hun siú . Sek bông pò ti kun lâi hâm , í heng tâi phín ha̍k song iu , kín hō͘ khó khò . Khek hā siōng bī chiū sū , thóng bông put khì , ún ûi pang bông , chek kî óng kà hūi lîm , biān siong it chhè , sī hó͘ , gōan sian hêng sù hok , ûi tó . Choan chhú pò͘ ek , chí chhéng kūn an
1 . Kú-kú teh him-bō͘ lí tōa ê châi-tiāu .
2 . Put-chí un-khûn teh siàu-liām .
3 . Chit-tia̍p teh siūⁿ lí khí-lâi hioh-khùn pêng-an .
4 . Ún-tàng tú-tú ha̍h tī góa só͘ chiok-hok .
5 . Góan chia kóan-siàu-ê chi̍t lâng .
6 . In-ūi tāi-chì bô tòa chia tńg-khì .
7 . Chit-tia̍p tit-tio̍h pò-ti kun siá phoe lâi .
8 . Kóng-khí lí phín-hēng ha̍k-būn lóng iu-téng .
9 . Kín-sīn tiong-hō͘ ōe khò-tit .
10 . Chit-tia̍p nā iáu-bē khì chòe sū-gia̍p .
11 . Siat-sú tit-tio̍h lí ê bô khì-hiâm .
12 . ún-chún beh lâi pang-chān góa ê bô-êng .
13 . Chiah bāng lí khut-kà lâi góa tau .
14 . Thang tng-bīn chham-siông lóng-chóng ê sū .
15 . Beh á-sī m̄ , gōan lí seng siá phoe lâi hôe-hok .
16 . Put-chí tōa-tōa só͘ ǹg-bāng-ê .
17 . Choan-choan ēng chit ê pâi-lia̍t hō͘ lí tasi .
18 . Sòa chhéng-mn̄g lí kūn-lâi ê pêng-an .
8 . Tāi iân chhéng i su
 So͘ seng sian seng chun chiâⁿ , siok khim tō hōan , sim chiat sû chhim , chí í i tài êng êng , siōng khe chiap kàu . Ho̍k î sian seng chheng lông biāu su̍t , bêng tiōng kang lâm , hēng lîm sian te̍k , put kīn lūn piàn hun jû í iá ; sōan sōan . Pè iú ńgo͘ hoat kun kūn kò͘ hô gû chi chi̍t , úi tùn chhông chí , pōe ke̍k lông pōe . Kò͘ te̍k chó͘ kài , kò gā ko hian , bū hôan poat jióng hûn lîm , pī sin gîm chiá , tek khí tîm o , chek pōe tek bí gâi ì . Ho̍k hō͘ tâi kong , iông tô͘ biān siā put kì .
1 . So͘-seng sian-siⁿ chun-kùi ê bīn-chêng .
2 . Chá-chá teh him-bō͘ lí i-su̍t ê hoat-tō͘ .
3 . Sim-koaⁿ pōe-ho̍k put-chí chhim .
4 . Kan-ta in-ūi hô tn̂g-tn̂g chúi tīⁿ-tīⁿ .
5 . Iáu-kú ōe thang chiap-tio̍h lí ê kà-sī .
6 . Àⁿ thâu-thak teh siūⁿ sian-siⁿ lí chhiⁿ-pò͘ ê tē-á , sîn biāu ê i-su̍t .
7 . Miâ-siaⁿ chun-tiōng kàu kang-lâm ê só͘-chāi .
8 . Hēng-lîm sian ê un-te̍k .
9 . M̄-tān-nā lūn-te̍k piàn hiuⁿ-lí nā-tiāⁿ ; put-chí him-bō͘ .
10 . Pè-iú Ngó͘-hoat kun kūn-ji̍t tú-tio̍h pak-sià ê chèng .
11 . Ià-siān bōe ōe khí-chhn̂g .
12 . Kàu-ke̍k ke-pē ê lông-pōe .
13 . Só͘-í tiâu-kang chhe lâng lâi chhiáⁿ lí , thèng-hāu lí ê kiō kàu .
14 . Choan-bū kiû lí poah kang , tōa ê lîm-kàu .
15 . Hō͘ teh kan-khó͘ hāiⁿ-hāiⁿ-chhan ê pīⁿ-lâng .
16 . Tit-tio̍h i-hó khí tîm-tāng ê pīⁿ .
17 . Chiū siū-tio̍h jí ê tek-hēng bô soah lah !
18 . Àⁿ-thâu teh thèng-hāu lí ê kong-gî lím-kàu .
19 . Iông-ún tng-bīn lâi seh-siā bô soah .

1 . Chiau chhéng siáu ím
 Chiân ji̍t kím phài jio̍k lîm , chu to kán bān , chí í kùi bū hôan jióng , bī kám kióng bán tâi kà . Kim te̍k po̍k kū poe chiú , liâu chīn tē chú chi gī . Khún sù kong hui hông pit , tē kín iòng hūi í sū , pèng hō͘ bûn an .
1 . Chêng-ji̍t lí lâi góa ê só͘-chāi .
2 . Ū chōe-chōe kán-séng pîn-tōaⁿ tī-teh .
3 . Kan-ta in-ūi lí ê tāi-chì chin-chōe .
4 . M̄-káⁿ bián-kióng kā lí lâu-teh .
5 . Taⁿ tiâu-kang pī-pān po̍h-po̍h chi̍t poe ê chiú .
6 . Lio̍h-lio̍h-á lâi chīn chú-lâng ê chêng-gī .
7 . Khún-kiû lí siúⁿ-sù êng-kng lîm-kàu góa tau , hō͘ góa iā siū êng-kng .
8 . Góa kín-sīn kia̍h sàu-chiú sàu piān teh thèng-hāu .
9 . Sòa chhéng-mn̄g lí bûn-ngá ê pêng-an .
2 . Chiau iú koan kiok
 Kui ún í lâi , pòan keng pòan tho̍k , phó tek ia̍t bîn chin chhù , kūn ji̍t lî kiok sēng khai , ko͘ hong chū sóng , jú kak hiu chêng gî jîn . Tān ti im jû chiok hā , thóng jio̍k hūi jiân khéng lâi , chek bóan chiat hông hoa , e̍k eng hoan gêng , lek chhú kín hiau , sūn hō͘ ji̍t an .
1 . Tùi sî-koaⁿ ún-ku liáu-āu .
2 . Chi̍t pòaⁿ choh-sit , chi̍t-pòaⁿ tha̍k-chheh .
3 . Put-chí ū siám-pī peh-sìⁿ ê chin chhù-bī .
4 . Kūn-ji̍t hoe-lî-á lāi ê kiok-hoe tōa khui .
5 . Ko͘-toaⁿ chi̍t lâng teh siúⁿ chit hō phang-phang ê hoe .
6 . It-hoat chai-iáⁿ put-chí ha̍h lâng ê chheng-sóng .
7 . Chóng-sī ti-kí ê lâng chhin chhiūⁿ lí tùi góa án-ni .
8 . Siat-sú nā hoaⁿ-hí lâi .
9 . Chiū chiah-ê mńg-khùi ê n̂g kiok-hoe .
10 . Iā eng-kai hoaⁿ-hí lâi ngiâ-chi̍h .
11 . Siá chit ê kín-sīn kā lí chio-chhiáⁿ .
12 . Sūn-sòa mn̄g lí ta̍k ji̍t ê pêng-an .
3 . Chiau iú koan chû siān chhī
 Chè bîn jîn heng tâi kàm , put chhin eng chhái , í sam seng kî . Kūn sióng heng ku ka kiat , thâm tē cheng sui , ûi siōng chhiaⁿ ùi . Tē tō͘ bûn siā khek , ko͘ teng to̍k tùi , siok bo̍k chi hoâi , bo̍k khó giân jū . Chu bûn tâi lâm Ki tok kàu chheng liân hōe , u pún goa̍t si̍p pat ji̍t , chū ngó͘ chiân pat sî khí , io̍k khai chhui chû siān chhī . Kù ûn , só͘ māi chiá , siú kong gē phín , ji̍t iōng phín , hòa chong phín , cha̍p hoòⁿ , chhì siù lūi téng , kok kok hun lūi , tîn lia̍t iân tiông sò͘ sek , jīm jîn chhiòng lám . Kî thaⁿ iú û hèng , ím si̍t tiàm chióng chióng , phó ûi jia̍t nāu . Jī chīn chūi u sū bū chiá , kai tong chhī sin sū siok lú , kî bo̍k tek iau chiong chôan pō͘ chi siu ji̍p , ûi kiù chè put hēng chí jîn bîn , chín sut koan kóaⁿ ko͘ to̍k , sûn chhú chióng phok ài chû siān chi sū gia̍p , kham chheng bí tek chi gī kú iá . Tē gí io̍k chiân óng ko͘ mái to siáu , chià piáu tông chêng . Kun sò͘ hí u chû siān , chhú chè khó piáu chhek sêng , í chàn kî bo̍k tek . Kî chek u kî tiau si̍p kù chiong kò ngó͘ , í piān hê siú tông hêng . Kài sî thú hō͘ chiok im , hēng bu̍t kiàn khiok ûi tó . Choan chhú hōng bûn , pèng hō͘ tō an .
1 . Chè-bîn jîn-tek ê hiaⁿ tōa ê kàm-chhat .
2 . Bô khòaⁿ-tio̍h lí hó ê hong-chhái .
3 . Í-keng kè saⁿ lé-pài lah !
4 . Kūn-lâi teh siūⁿ lí khí-lâi hioh-khùn lóng pêng-an .
5 . Thâm-hú ke-thiⁿ hok-khì ê tiāu-thâu .
6 . Kā lí chiok-hok koh an-ùi góa ê siàu-liām .
7 . Góa tòa tī chhù-ni̍h ka-kī chi̍t lâng bô lâng-kheh .
8 . Ko͘-toaⁿ chi̍t ki teng-hé teh khòaⁿ chheh .
9 . Léng-léng chēng-chēng bô-liâu ê sî siàu-liām .
10 . Bô sím-mi̍h thang phì-jū lâi kóng-khí .
11 . Taⁿ thiaⁿ-tio̍h Tâi-lâm Ki-tok-kàu chheng-liân-hōe .
12 . Tī pún ge̍h cha̍p poeh ji̍t tùi téng-po͘8 tiám khí .
13 . Ài beh khai-chhui chû-siān-chhī .
14 . Thiaⁿ-kìⁿ kóng , só͘ bōe-ê sī chhiú-kang-gē phín , ji̍t-iōng phín , hòa-chng phín , cha̍p-hè , chhiah-siù lūi chiah-ê .
15 . Ta̍k khóan hun-lūi pâi-lia̍t chiap-sòa kúi-nā keng chhù .
16 . Chhut-chāi lâng sûi-ì khì khòaⁿ .
17 . Kî-û û-hèng , ím-si̍t-tiàm chi̍t-khóan chi̍t khóan .
18 . Put-chí lāu-jia̍t lah !
19 . Chóng-sī tio̍h-bôa tī chit hō kang-tiâⁿ-ê .
20 . Lóng sī chhī-lāi ê sin-sū , siok-lú .
21 . Hit ê bo̍k-tek beh chiong chôan-pō͘ ê siu-ji̍p .
22 . Lâi kiù-chè pháiⁿ chō-hòa ê peh-sìⁿ .
23 . Chín-chè bô bó͘ ê lāu ta-po͘ lâng , chiú-kóaⁿ lâng bô pē-bú ê gín-ná , bô i-óa ê lâng .
24 . Si̍t-chāi chit khóan piàn-piàn thiàⁿ lâng ê sū-gia̍p .
25 . Ōe kham-tit kóng sī hó tek-hēng ê gī-kú lah !
26 . Góa phah-sǹg iā ài khì bóe tām-po̍h .
27 . Sió-khóa lâi piáu-bêng tông-chêng .
28 . Lí pêng-sò͘ hoaⁿ-hí tī chû-siān ê sū .
29 . Chit-pang thang piáu-bêng lí thiàⁿ lâng ê sim .
30 . Lâi chàn-sêng in ta̍t hit-ê bo̍k-tek .
31 . Kiû lí tī hit chi̍t chá-khí10 tiám kè lâi góa tau .
32 . Thang kap góa saⁿ khan chhiú lâi khì .
33 . Kàu-sî teh thèng-hāu lí , ǹg-bāng bô khì-khiok .
34 . Choan-choan ēng chit ê kā lí kóng , sòa chhéng-an
4 . Chiau iú tâm ōa
 Liân ji̍t put hōng lân giân , lêng jîn mâu sek , su tó͘ bî ú , jû ki jû khat . Thóng bông jio̍k lîm hân sià , chok pòan ji̍t chheng tâm , put seng hēng sīm . Tē kèng pheng béng í sū , put tì thèng khong kok chi chiok im iá . Choan chhú siōng ta̍t , chek hō͘ khek ka .
1 . Sio liân-sòa kúi-nā ji̍t bô siū-tio̍h lí ê tâm-ōa .
2 . Hō͘ góa ê gû-chhún that tī heng-chêng bōe thong-thàu .
3 . Siūⁿ beh kìⁿ lí ê bīn .
4 . Ná iau kap chhùi-ta ê pek-chhiat .
5 . Siat-sú ōe-tit-tio̍h lí lâi góa m̄-chiâⁿ-mi̍h ê chhù .
6 . Lâi chòe pòaⁿ-ji̍t ê tâm-lūn .
7 . Put-chí hoaⁿ-hí kàu-ke̍k .
8 . Góa kiong-kèng phàu-tê teh thèng-hāu .
9 . Bōe tì-kàu góa ka-kī tòa tī chit soaⁿ-lāi teh thiaⁿ lí ê kha-pō͘-siaⁿ .
10 . Choan-choan ēng chit ê kā lí thong-ti .
11 . Sòa chhéng-mn̄g lí chit-tia̍p ê pêng-an .
5 . Chiau iú ûi kî
 Kiú bû ûi kî , tia̍t kak kī iōng . Ní lâi ji̍t tiông jû sòe , liâm ú jù sêng , phāu chhek chai thiô , ha̍k ló cheng chi ji̍p tēng , choa̍t bû liâu nāi , būn jû hô iá . Jîn heng sò͘ ú po̍k tông phek , thóng tek hân hā , siōng kî khut î jio̍k chí , kàng lîm hân sià , kiōng sióng ûi kî chi lo̍k , khián chhú chhiû hoâi . Choan chhú pò͘ ì , chek chhéng kūn an .
1 . Kú-kú bô kiâⁿ-kî .
2 . Siông-siông hián-chhut ài ûi-kî ê liām-thâu .
3 . Kūn-lâi chi̍t-ji̍t tn̂g-tn̂g oh-kè ná-chún chi̍t nî-kú .
4 . Nî-chîⁿ ê hō͘ lâu-lo̍h ná-chún soh-á sio khan-liân .
5 . Lám kha-thâu-u lâi chē tī tha̍k-chheh-pâng ê thâu-chêng .
6 . Ná o̍h lāu hê-siūⁿ teh chē-siân .
7 . Lóng-chóng bô sím-mi̍h sū thang chòe kang-gē .
8 . Ut-chut bōe sóng-khoài kàu-ke̍k .
9 . Lí pêng-sò͘ kap góa siāng phiah-phìⁿ .
10 . Siat-sú nā ū eng ê sî-kan .
11 . Iàu-kín kiû lí poah kha lâi góa ê só͘-chāi .
12 . Saⁿ-kap thit-thô kiâⁿ-kî ê khoài-lo̍k .
13 . Lâi tû-khì chit ê ut-chut ê liām-thâu .
14 . Choan-choan ēng chit ê pâi-lia̍t góa ê ì-kiàn .
15 . Sòa chhéng-mn̄g lí kūn-lâi ê pêng-an .
6 . Chiau sàn pō͘
 Thô hông liú lio̍k , ji̍t lē hong hô , pì bûn gut chō , hū chhú chhun kong ì . Kò͘ te̍k khián kài siong hiau , kiōng lám ta̍p chheng chi sèng , liōng kò͘ jîn e̍k iú tông chêng iá . Jû bông put khì , chek chhéng hūi lîm , sī phàn .
1 . Thô-hoe âng , iông-liú le̍k-sek .
2 . Ji̍t kng-iām , hong-khì sio-lō .
3 . Koaiⁿ mn̂g lâi ka-kī tiām-tiām chē .
4 . Ko͘-hū chit-tia̍p chhun-thiⁿ ê hó kéng-tì .
5 . Só͘-í tiâu-kang chhe lâng lâi kā lí sio-chio .
6 . Saⁿ-kap lâi khì khòaⁿ ta̍h-chhiⁿ-choeh ê hó kéng-ti .
7 . Liōng-pit kò͘-kū ê pêng-iú eng-kai iā ū tông-chêng .
8 . Siat-sú tit-tio̍h lí bô khì-hiâm góa .
9 . Chiah chiáⁿ lí lâi góa tau , sī só͘ hoaⁿ-hí ê .
7 . Chiau sióng goa̍t
Kió lô͘ jîn heng jû ak , to ji̍t bī ngō͘ gio̍k hui , sióng khí ku te̍k kiat , ûi siōng ûi ùi . Tē ji̍t lâi gut chō chiong ji̍t , bû khó pâi khián , ka í hun hong phok biān , iām ui pek jîn , kiú su sîm siau hā chi oan , khián chhú chek būn . Chu in tiong chhiu chāi ní , bōng goa̍t it tò , tēng tong hō͘ goa̍t lē thian , têng jû gio̍k ú . Chhiáⁿ chheng súi sī hoa hùi sēng khai , chhông sū ìm bi̍t , ngó͘ pòe tāi khó khí bú chheng éng , í phò ut ut chi hoâi . Sióng ngō͘ heng sò͘ hí chheng iû , pit tong chhim piáu tông chêng iá . Î kî chiok hā tiong chhiu iā chó lîm pè sià , tông óng kai sī , í thāi siông ngô͘ , bu̍t léng siông ngó͘ thāi ngó͘ téng iá . Siú chhú kèng chhéng ji̍t an .
1 . Káu-lâu jîn-tek ê hiaⁿ ná-chún saⁿ khan-chhiú .
2 . Chōe-chōe ji̍t bô kìⁿ-tio̍h lí ê bīn-māu .
3 . Teh siūⁿ lí khiā-khí pêng-an hó tiāu-thâu .
4 . Kā lí chiok-hok kā lí an-ùi .
5 . Góa chit kúi-ji̍t-á ka-kī chi̍t-ê chē thàu-ji̍t .
6 . Bô sím-mi̍h thang pâi-kái siau-bô iu-chhiû .
7 . Koh-chài in-ūi sio-lō ê hong chhe-tio̍h bīn .
8 . Joa̍h-khì ê chhui-pek lâng .
9 . Kú-kú teh chhē siàu-bô joa̍h ê sī-sú tē .
10 . Thang siau-sòaⁿ chit hō chek-teh ê iu-chhiû .
11 . Taⁿ in-ūi tiong-chhiu mî beh kàu lah !
12 . Cha̍p-gō͘ mî ê ge̍h-kng chi̍t-ē kàu .
13 . Tiāⁿ-tioh súi ê ge̍h kng chiò móa thiⁿ .
14 . Chheng-chheng chhái-chhái ná súi ê bīn-māu .
15 . Koh-chài Chheng-chái-sī hoe-ba̍k khui chin chōe .
16 . Chhiū-ba̍k ām-ām im-ńg ba̍t-ba̍t .
17 . Lán chiah-ê thang khí-lâi thiàu-bú tī chit hō súi ê iáⁿ .
18 . Thang phòa bô lán sim-lāi ut-chut ê siàu-liām .
19 . Teh siūⁿ lí pêng-sò͘ ài saⁿ-kap lâi thit-thô .
20 . Tek-khak ōe chhim-chhim lâi piáu-chhut tông-chêng lah !
21 . To̍k-to̍k ǹg-bāng lí tī tiong-chhiu mî chá-chá lâi góan tau .
22 . Thang saⁿ-kap khì hit keng sī-īⁿ .
23 . Lâi thèng-hāu siông-ngô͘ ê kng .
24 . Bo̍h-tit hō͘ siông-ngô͘ lâi thèng-hāu lán lah .
25 . Chhin-chhiú siá chit ê kèng-ì chhéng-mn̄g lí ji̍t ê pêng-an .
8 . Chiau thāi la̍p liông
 Ji̍t chiân tô͘ gū chiok hā , chhong chhong bī ki̍p sū tâm , ji̍t lâi thian khì khok sú , sui siàn put thâng hui , iû hān jû ú lîm , si̍t bû chhù khó í kóan sú . Chhiap su tâi lâm kong ôan tiong , sū bo̍k ìm è têng tâi tâong chhióng . Te̍k kî ngó͘ heng u ngó͘ hō͘ sù sî chāi pí chhoat béng , lio̍k léng chheng liông hóng bī , í kheng chek sò͘ . Kèng hō͘ hûn lîm , chhú chhéng khek ka .
1 . Kúi ji̍t chêng tī lō͘-ni̍h gū-tio̍h lí .
2 . Chhiⁿ-kông-kông bô thang kap lí tâm-lūn .
3 . Chit kúi-ji̍t thiⁿ-khì tōa joa̍h
4 . Sui-jiân khe-sìⁿ ia̍t bô thêng .
5 . Iû-gôan lâu-kōaⁿ ná lo̍h-hō͘ ti̍t-ti̍t ti̍h .
6 . Si̍t-chāi bô tàng khì lâi siàm-pī joa̍h .
7 . Àm-chīⁿ teh siūⁿ Tâi-lâm kong-hn̂g ê tiong-kan .
8 . Chhiū-ba̍k chin ām koh ìm-ńg .
9 . Liâng-têng koâiⁿ-kia̍h koh khòaⁿ-khǹg .
10 . Tiâu-kang ǹg-bāng lí ē-pō͘ sì-tiám cheng tī-hia chiáh tê .
11 . Lio̍h-lio̍h-á lâi la̍p-liâng koh khòaⁿ kéng-tì ê chhù-bī .
12 . Sòa lâi tâm-lūn chêng só͘ ài kóng ê sim-su .
13 . Kiong-kèng teh thèng-hāu lí êng-kng lîm-kàu .
14 . Ēng chit ê sòa chhéng-mn̄g lí chit-tia̍p ê pêng-an .
9 . Chhéng hù hun iàn
Iân sîn sian seng bûn se̍k , ek chū pài pia̍t , put hōng chí ú , siok jû lióng goa̍t , kiâu sióng bûn kî , chū to ka kiat . Chu u si̍p jī goa̍t jī si̍p sù ji̍t , ūi tióng lâm siū sek , po̍k tī poe chiú bū kî tâi kà chó ji̍t hûm lîm , i kong hông pit , kín chhú siok hō͘ kun an . Ho̍k î chông kàm put soan .
1 . Iàn-sîn sian-siⁿ bûn-ngá ê toh ê siang-pêng piⁿ .
2 . Ōe-kì-tit tùi pài-pia̍t liáu-āu .
3 . Bô khòaⁿ tio̍h lí ê bīn-māu hut-jiân kè nn̄g ge̍h ji̍t .
4 . Nì kha-bé teh siàu-liām lí bûn-ngá ê pêng-an .
5 . Chū-jiân chōe-chōe hó tiāu-thâu .
6 . Taⁿ tī 12 ge̍h 24 ji̍t in-ūi góa ê tōa kiáⁿ beh chhōa-bô͘ .
7 . Pī-pān po̍h-po̍h kúi poe ê chiú .
8 . Choan-bū bāng lí chē chhia khah chá lîm-kàu .
9 . Lâi êng-kng góa ê chháu-chhù .
10 . Kín-sīn ēng chit ê lâi mn̄g lí tōa ê pêng-an .
11 . Àⁿ-thâu-khak ǹg-bāng lí tōa ê kàm-chhat , kóng bōe liáu .
10 . Hiau iú khàn siau hiong chiat
 Pia̍t lâi sam goa̍t , sióng liām sīm un , pí î gô͘ hú chheng an jîn heng kūn chí sui hô , chu poan sūn sūi , ûi chiok . Chu khé chiá , sêng tiong sio̍k lē , í jī goa̍t si̍p lio̍k ji̍t ûi siau hiong chiat , siān lâm sìn lú , gû kòan jî lâi , téng lé hûn hiong , hu̍t seng put choa̍t . Sui hui tāi koan , e̍k phó jia̍t nāu , ngó͘ heng tek hā , bōng lâi sià tông óng , chià khó phôan hôan sò͘ ji̍t , hēng bu̍t kiàn khiok . Thú hō͘ gio̍k im , choan chhú pò͘ chhéng hêng an put it .
1 . Lī-pia̍t í-lâi saⁿ ge̍h ji̍t , put-chí un-khûn teh siàu-liām .
2 . Teh siūⁿ Gô͘ hú Chheng-an jîn-tek ê hiaⁿ kūn-lâi hok-khì pêng-an .
3 . Ta̍k-hāng sū lóng thàn ì-kiàn , án-ni kā lí chiok-hō .
4 . Taⁿ só͘ beh kóng-ê , siâⁿ-lāi chiàu hong-sio̍k ê lē .
5 . Tī 2 ge̍h 16 ji̍t chòe sio-hiuⁿ choeh .
6 . Pài pu̍t ê ta-po͘ , cha-bó͘ chiap-sòa teh lâi .
7 . Hê-siūⁿ chiàu pài-pu̍t ê lé lâi sio hiuⁿ , liām-keng bô soah .
8 . Sui-jiân m̄ sī jōa tōa hó khòaⁿ .
9 . Iā-sī put-chí lāu-jia̍t .
10 . Ǹg-bāng lí nā ū êng lâi góa ê chhù saⁿ-kap lâi-khì .
11 . Sòa thang sì-kòe kiâⁿ-iû kúi-ji̍t-á leh !
12 . Bāng lí bo̍h-tit khì-khiok .
13 . Teh thèng-hāu lí hôe-phoe .
14 . Choan-choan ēng chit ê chhéng-mn̄g lí khí-sin ê pêng-an , bô chīn .
11 . Hiau iú tông óng hù iàn
 Kiú khek giân sôan , kui sim jû chiàn , chiân keng chun hú , pún gí io̍k gé hú pài iat , iân sî chiong po̍k bō͘ , iū í chō͘ ú lîm lî , jî ú kū bī pī , tì chó͘ chhu hō͘ , phāu khiám liông un . Pè iú hông gî kiú khim eng châi , sî ûi khat sióng . Hiān sú jîn chhî hâm tò sià , chiok tē chóan hiau . Bū bōng e̍k ngó͘ gio̍k chí kò tē chhù , kai óng hù iân , sò͘ kèng kiong hō͘ . Hēng bu̍t siong kū , sī só͘ chhiat tó , sūn hō͘ bóan ka .
1. Kú-kú chhut-gōa , ta̍uh-ta̍uh kóng beh tńg lâi .
Ài tò-lâi ê sim-koaⁿ , ná chìⁿ ê kín . 
Chêng-ji̍t keng-kè lí ê kùi-hú . 
Pún-jiân phah-sǹg beh khì lí ê hú-chiūⁿ pài-kìⁿ . 
In-ūi hit-sî-ji̍t teh-beh àm lah
Koh in-ūi chhiⁿ-kông hō͘ lo̍h kàu chhè-chhè-tò . 
Koh hō͘-sòaⁿ iā bô pī-pān , tì-kàu chó͘-tòng bōe-tit-khì pài-hāu . 
Sim-koaⁿ bōe an-ún , put-chí teh siàu-liām . 
Góa ê pêng-iú Hông-gî kun kú-kú teh khim-gióng lí ê hó châi-tiāu . 
Sî-sî teh siàu-liām ná-chún chhùi-ta . 
hiān-sî chhe lâng the̍h phoe lâi góa tau . 
hoan-hù góa lâi kā lí chio-chhiáⁿ . 
iàu-kín bāng lí bîn-á ē-tàu kè lâi góa ê só͘-chāi . 
saⁿ-kap lâi khì hù iân-sia̍h . 
sàu hāng-lō͘ kiong-kèng teh thèng-hāu lí . 
ǹg-bāng lí bo̍h-tit saⁿ-khì-hiâm . 
sī só͘ pek-chhiat ǹg-bāng-ê . 
sūn-sòa kā lí mn̄g àm-sî ê chhéng-an . 
12 . Iân chhéng thèng ián soat
 Jī mūi tông hoâi chong chhù , chiân goa̍t liân lē lâi lâm , in kip sū sok hôe an pêng , bī he̍k koan lám kok chhù chi sēng , liōng ngó͘ mūi hiong chhù , chiong kak put su thiòng iá . Khéng bûn hō͘ chhoan hong gān sī , gí tēng pún goa̍t si̍p jī ji̍t , iàu chāi tâi lâm Ki tok kàu hōe tông khai ián . Chhú ūi sian seng hē Ji̍t pún iú bêng chi thôan tō , kài kî tong iú sîn lêng kài chi tâm lūn , hòan khí cheng sîn chi kak séng . Kò͘ te̍k iau iok ngó͘ mūi u ji̍t lōe , sēng kheng piān ku lâi lâm , chham thèng káng ián , put seng thú phàn chi chì . Choan chhú chek hō͘ ji̍t chí .
1 . Tē jī sió-bē tông-pau soe-chng tâi ê chó-iū .
2 . Chêng ge̍h tāi-ke saⁿ-kap lâi Tâi-lâm .
3 . In-ūi iàu-kín sū chiah liâm-piⁿ tò khì An-pêng .
4 . Bōe-tit-tio̍h koan-khòaⁿ ta̍k só͘-chāi ê kéng-hóng .
5 . Liōng-pit góa ê sió-bē sim-lāi káⁿ bô sóng-khoài lah !
6 . Chit-tia̍p thiaⁿ-tio̍h Hō-chhoan Hong-gān sī .
7 . Phah-sǹg tiāⁿ-tio̍h tī pún ge̍h 12 ji̍t , beh tī Tâi-lâm Ki-tok-kàu hōe-tn̂g khui ián-soat .
8 . Chit ūi sian-siⁿ sī Ji̍t-pún chhut-miâ ê thôan-tō-su .
9 . Kàu sî tiāⁿ-tio̍h ū sîn-lêng kài ê tâm-lūn .
10 . Hòan-khí cheng-sîn ê kak-chhíⁿ .
11 . Só͘-í tiâu-kang chio-iok góa ê sió-bē tī kî-ji̍t lāi .
12 . Chē kheng-piān-chhia lâi Tâi-lâm .
13 . Chham-ka lâi thiaⁿ i ê káng-lūn .
14 . Put-chí hoaⁿ-hí teh thèng-hāu lí lâi .
15 . Choan-choan ēng chit tiuⁿ phoe lâi mn̄g lí ta̍k ji̍t ê pêng-an .
13 . Khai Ùi lô ōe chiau thāi
 Lô hôan ló heng chun chhat , chèng chhiat tî su , hut sêng óng kò͘ chheng tâm phiàn sî , lo̍k hô khó giân . Î ngó͘ heng sò͘ goa̍t kan , ūi kok chè kui iok hù liân bêng chóng hōe , chu hōan chiat chhiong sek gî , lêng jîn kám thàn put kì . Chiá hoan kím sôan , ku má lô lô , sióng sīm khùn pāi . Chu gí u bêng bóan lio̍k sî chāi pêng hô lô͘ , po̍k pī poe chiú , í óan tîn khim . Kài sî chhéng chek kong lîm , choan chhú hōng tèng , chí hō͘ tâi an .
1 . Ló-hôan láu- tàu ê hiaⁿ chun-kùi ê kàm-chhat .
2 . Chiàⁿ-chiàⁿ pek-chhiat teh siàu-liām .
3 . Hut-jiân tit-tio̍h lí lâi saⁿ-thàm .
4 . Thiaⁿ lí hó ê tâm-lūn tiap-á-kú .
5 . Khoài-lo̍k beh àn-cháiⁿ-iūⁿ lâi kóng-khí .
6 . Teh siūⁿ lí tī kúi-nā ge̍h ji̍t ê tiong-kan .
7 . Ūi-tio̍h kok-chè kui-iok khì hù liân-bêng chóng-hōe .
8 . Ta̍k-hāng sū tùi-thāi lóng ū tek-tiong
9 . Hō͘ lâng kám-kek o-ló bô soah .
10 . Chit-pang tńg lâi tī lú-hêng ê tio̍h-bôa .
11 . Siūⁿ ún-tàng tōa-tōa ū ià-siān tī-teh .
12 . Taⁿ pha-sǹg tī bîn-á ē-hng 6 tiám tī Pêng-hô lâu .
13 . Sió-khóa pī-pān po̍h-po̍h ê chiú
14 . Lâi siau-bia̍t lí lú-hêng ê kan-khó͘ .
15 . Kàu sî chhiáⁿ liâm-piⁿ lîm-kàu lí ê êng-kng .
16 . Tì-ì ēng chit ê kā lí tèng-iok .
17 . Sūn-sòa chhéng-mn̄g lí tōa ê pêng-an .

1 . Būn chham gé hûn bōng
 Sūi an jîn heng chiok hā , kiú bī chū tâm , khat liām put tì bêng ji̍t chheng bêng , sio̍k iú ta̍p chheng chi kú , po̍k gí io̍k hê sià tē chì kau gōe it iû . Chiok hā jû tek hā , khó í kai hêng . Bêng sîn khit chāi chun hú siáu hō͘ , po̍k tong piān tō siong hiau iá . Pèng kî sù hok ûi hēng . Kèng sìn an hoóⁿ .
1 . Sūi-an jîn-tek ê hiaⁿ kha-ē .
2 . Kú-kú bōe bat chū-chi̍p tâm-lūn .
3 . Siàu-liām bô soah ná chhùi-ta ê khóan .
4 . Bîn-á-ji̍t sī chheng-bêng ê choeh-kî .
5 . Sè-sio̍k lâng ū sûn-bōng ê chè-sū .
6 . Góa phah-sǹg sì chhōa góa ê sió-tī khì siâⁿ gōa thit-thô .
7 . Lí nā ū êng ê sî thang kap góa saⁿ-kap khì .
8 . Bîn-á-ji̍t kiû lí tī lí ê chhù sió-khóa thèng-hāu .
9 . Góa chū-jiân sūn-lō͘ beh khì chio lí .
10 . Sòa ǹg-bāng lí hôe phoe hō͘ góa .
11 . Kiong-kèng mn̄g lí chit-tia̍p ê pêng-an .
2 . Būn chhut hoat sî ji̍t
 Kím phiau ló heng chheng iám , pia̍t lâi sò͘ liân , su kun put tì , Chiām chū hiū sàn , iû kak lân kham , hêng kî tēng u hô ji̍t hô sî , bū khit kiàn sī , tē gí kài sî teng chiu it sū , chià sàng bûn seng hô jû . Chhú pò͘ , chek siōng khek chí .
1 . Kím-phiau láu-tàu ê hiaⁿ chheng-ngá ê ba̍k-chiu lâi khòaⁿ .
2 . Lī-pia̍t liáu-āu kúi-nā nî kú , siàu-liām lí bô soah .
3 . Chiām-sî chū-chi̍p koh sì-sòaⁿ , it-hoat kám-chhiok oh tit siū .
4 . Chhut-hoat ê sî-ji̍t tiāⁿ-tio̍h tī sím-mi̍h ji̍t sím-mi̍h sî ?
5 . Iàu-kín chhiáⁿ lí chí-sī góa .
6 . Góa phah-sǹg kàu hit-sî ōe chiūⁿ chûn kap lí kóng-ōe
7 . Tùi án-ni lâi sàng-pia̍t lí chhut-gōa ê kî
8 . Ēng chit ê kā lí kóng , sòa chiok-hok lí chhut-gōa ê hok-khì .
3 . Chiàu hōe hō siū
 Pún goa̍t si̍p pat ji̍t , hē sūi lîn kong chhit sûn tāi khèng , gí sòng kí hāng lé bu̍t , chek khit sī ti . Kài kî pài hō , hi io̍k tông hêng ûi iàu . Choan chhú tì ì , chek chhéng kūn an .
1 . Pún ge̍h 18 ji̍t sī Sūi-lîn kong chhit-cha̍p hè ê tōa siⁿ-ji̍t .
2 . Phah-sǹg ài beh sàng kúi hāng lé-mi̍h .
3 . Sòa kiû lí thong-ti góa chai .
4 . Kàu sî-kî beh khì kā i pài-hō͘ .
5 . Ǹg-bāng ài beh saⁿ-kap khì sī tē-it iàu-kín .
6 . Choan-choan ēng chit ê kā lí kóng-bêng .
7 . Sòa chhéng-mn̄g lí kūn-lâi ê pêng-an .
4 . Chiàu hōe kà kek
 Kín khé chiá , iân bûn pó hō khek kí kong tō , sìn si̍t bû khi . Kò͘ te̍k kì siōng hoòⁿ tan it chí , bōng ûi phoe bêng kà bo̍k . Thóng jio̍k kek gōe chiông liâm , kim hō͘ choan sêng ú pó hō kau e̍k khó iá . Kín chhú lek hō͘ , pèng chhéng gio̍k sī ûi phàn , sūn hō͘ châi an put it .
Kín-sīn khui-chhùi só͘ beh kóng ê . 
Hn̄g-hn̄g thiaⁿ-kìⁿ pó-hō khek-kí koh kong-tō . 
Sìn-si̍t bô khi-phiàn lâng . 
Só͘-í tiâu-kang kià chiūⁿ hè-toaⁿ chi̍t-tiuⁿ . 
Ǹg-bāng kā góa phoe-bêng kè-sò͘ . 
Siat-sú nā kek-gōe ê sio̍k . 
Taⁿ liáu-āu choan-choan it-sim kap pó-hō kau-koan lah ! 
Kín-sīn siá chit kúi-jī lâi pài-hāu . 
Sòa chhiáⁿ lín hôe-hok lâi thong-ti , sī só͘ ǹg-bāng . 
Sūn-sòa pài-hāu lí châi-sîn ê pêng-an . 
5 . Chiàu hōe khì hō͘ ki̍p ha̍k hāu chêng hóng
 Tō thong sian seng tāi kàm , ke ûi ngá hōan , kiâu khì liông un . Sîn î lí hō͘ to ka , thâm tē kiat siông , him siōng bû liōng , tē chāi ka ôan chu hōan sūn sek , kham ùi ti kí ní . Chu khé chiá , cho̍k sêng kùi tē su hōan ha̍k hāu tióng lâi su , io̍k phèng phí jîn ûi kai hāu kàu ôan . Sò͘ bûn kùi chhù hē sio̍k jia̍t tài , ní lâi tē sin thé bû sīm kiông kiān , io̍k keng sio̍k khó , jî hō͘ koat hêng , bī ti khì un chòe ko kí tō͘ ? E̍k sú kî kè sio̍k hú kiú ? Chhiáⁿ seng hoa̍t thêng tō͘ jû hô ? Ha̍k hāu iú kàu su siok sià só͘ ? He̍k chiá siong lī hô thêng ? In ú pí hāu tióng sò͘ put sek biān , jio̍k í su sìn chiàu hōe , khióng iú sit lé chi chhù . Kiong î chiok hā kiâu kì pí tē , gia̍p í iú liân , it chhè lōe iông , tēng tong tōng sek , kám kî it it siông sī . Choan chhú hōng thok , sūn chheng tâi an .
1. Tō-thong sian-siⁿ tōa ê kàm-chhat .
Hn̄g-hn̄g lī-khui lí bûn-ngá ê kà-sī . 
Nì-kha-bé teh khòaⁿ put-chí un-khûn . 
Chit-tia̍p teh siūⁿ lí kiâⁿ-ta̍h chōe-chōe pêng-an . 
Thâm-hú siū-tio̍h hó tiāu-thâu ; hoaⁿ-hí o-ló kàu-ke̍k . 
Góa tī chhù-ni̍h ta̍k-hāng sūn-sū pêng-an . 
Ōe-kham-tit thang an-ùi lí ê siàu-liām nā-tiāⁿ . 
Taⁿ khui-chhùi só͘ beh kóng-ê . 
Chā-ji̍t chiap-tio̍h lín hia su-hōan ha̍k-hāu-tiúⁿ ê phoe . 
Ài beh chhiáⁿ góa chòe chit keng ha̍k-hāu ê sian-siⁿ . 
Pêng-sò͘ thiaⁿ-tio̍h lín hia sī sio̍k jia̍t-tài tē . 
Kūn-lâi góa ê sin-thé bô siáⁿ ióng-kiāⁿ . 
Ài beh koh chim-chiok chhâ-khó , jiân-āu chiah tiāⁿ-tio̍h . 
Bē chai khì-hāu ê un-tō͘ siāng koâiⁿ kúi-tō͘ ? 
Iā joa̍h ê kî-kan chiap-sòa jōa-kú . 
Koh seng-oa̍h ê hùi-hāng koâiⁿ á kē ? 
Ha̍k-hāu ū sian-siⁿ ê siok-sià bô ? 
Kap ha̍k-hāu ū lī-khui jōa-hn̄g . 
In-ūi hit ê hāu-tiúⁿ pêng-sò͘ kap góa m̄ saⁿ-bat . 
Nā ēng phoe kā i mn̄g-khòaⁿ . 
Kiaⁿ-liáu ū sit-lé ê só͘-chāi . 
Kiong-kèng teh siūⁿ lí chhut-gōa tòa hia ê só͘-chāi . 
Í-keng ū keng-kè kúi-nā nî kú . 
Lóng-chóng ê lâi-iông tiāⁿ-tio̍h lóng chai-iáⁿ . 
Káⁿ bāng lí chi̍t hāng chi̍t hāng siông-sè pò góa chai . 
Choan-choan ēng chit ê pài-thok . 
Sūn-sòa chhéng-mn̄g lí tōa ê pêng-an . 
6 . Chiàu hōe siau hoòⁿ
 Lī cheng jîn heng tâi tiān , ak pia̍t chi gân , sî chhim kiâu khì , ní chè hân têng bú chia̍t , ko liú bêng tiâu . Pí î lú chí sui hô , pek hōan sūn sūi , tēng hû hā siōng . Chu khún chiá , chiân thok siau kòan khiat ki̍p jiû gû téng bu̍t , bī ti siōng iú chûn hó͘ ? thóng tek siau chiū , piān tiong kì hā , kai kà jio̍k kan , e̍k hi sī bêng , chek tong kì hōng . Iú hùi chheng sîn , iông ji̍t biān siā . Kín chhú hōng thok , sūn chhéng khek an . 
Lī-cheng jîn-tek ê hiaⁿ tōa ê kàm-chhat . 
Tùi tùn-chhiú lī-pia̍t lí ê bīn-māu . 
Ta̍k-sî chhim-chhim teh liâu-bāng . 
Chit-tia̍p khoah-khoah ê tiâⁿ , bé-ia̍h pe lâi pe-khì . 
Koâiⁿ-koâiⁿ ê liú-chhiū , am-
Teh siūⁿ lí chhut-gōa ê hok-khì iā káⁿ ū pêng-an . 
Pah-hāng tāi-chì iā káⁿ ū sūn-sū . 
Tiāⁿ-tio̍h tú-tú ha̍h tī góa só͘ o-ló . 
Taⁿ só͘ beh kóng-ê , chêng thok siau ê kòan-thâu kap jiû-hî chiah-ê mi̍h-kiāⁿ . 
M̄-chai iáu-kú ū á-bô ? 
Siat-sú nā bōe liáu , sūn-piān sòa kā góa kià lâi . 
Só͘ bōe-chhut ê kè-chîⁿ jōa-chōe . 
Iā ǹg-bāng lí siá-phoe kā góa thong-ti . 
Chiah koh-chài kià khì hō͘ lí bōe . 
Ū hùi-liáu lí jōa-chōe sim-sîn . 
Iông-ún āu-ji̍t chiah tng-bīn kā lí seh to-siā . 
Kín-sīn siá chit kúi-jī kā lí pài-thok . 
Sūn-sòa chhéng-mn̄g lí chit-tia̍p ê pêng-an . 
7 . Chiàu hōe tèng chèng ûi sòan
 Sin cheng kì hōng chhiok su , pèng siok chhùn kán , tî hō͘ liân hi , liōng hiau têng kàm . Kūn î pó hō seng ì bō͘ sēng , châi gôan kóng chìn , ûi siōng . Kèng khé chiá , khì sòe liân tí , sêng lâi sè tiòng , tong sî sio̍k bū hun ûn , bī hông cha tùi , chek keng siong hok , ki̍p chu sè àn , kî tiong chha biū sû to , chhiàⁿ iú chêng chiat put hû chi chhù . Kín chhau sè tan , hū têng tiān kàm . Ho̍k kî khak tùi chheng chhó͘ , chek sù sī bêng ûi iàu . Kín hō͘ kūn kî , pèng chhéng pó hō lōe chu ūi an hoóⁿ .
1 . Sin-chiaⁿ kià khì phoe chi̍t tiuⁿ kap phiàn-hông .
2 . Cháu khì kā lí kiong-hō sin-nî .
3 . Liōng-pit tit-tio̍h lí àⁿ-lo̍h lâi khòaⁿ liáu .
4 . Kūn-lâi teh siūⁿ pó-hō seng-lí bō͘-sēng .
5 . Châi gôan khui khoah tōa-tōa chìn-pō͘ . Kā lí chiok-hō .
6 . Kiong-kèng só͘ beh kóng-ê , kū-nî nî-tóe .
7 . Chiap-tio̍h lí kià lâi ê siàu-hāng .
8 . Hit-sî sio̍k-sū ê hūn-cha̍p bô êng .
9 . Bô kang thang khì cha-tùi .
10 . Chi̍t-ē keng-kè koh hok-khòaⁿ , lâi siông-sè sǹg .
11 . Hit tiong-kan ū chhò-gō͘ ê put-chí chōe .
12 . Koh ū chêng-lí bô hû-ha̍p ê só͘-chāi .
13 . Kín-sīn chhau-siá chi̍t tiuⁿ toaⁿ .
14 . Sòa hiàn hō͘ lí , chhiáⁿ àⁿ-lo̍h lâi khòaⁿ .
15 . Thìm-thâu ǹg-bāng lí khak-tēng tùi chheng-chhó .
16 . Chiah koh chí-sī góa chai-iáⁿ , chòe tē-it iàu-kín .
17 . Kín-sīn mn̄g lí kūn-lâi ê pêng-an .
18 . Sòa chhéng mn̄g tiàm lāi chu-ūi kūn-lâi ê pêng-an .
8 . Chiàu hōe ûi bông bu̍t
 Cho̍k bóan chāi kùi chhù , o bông iu lé hō͘ thāi , siā siā . Chu in ú sàn it chi , bông khiok hê kui , khit cha kau lâi jîn tài hā , ûi kám , choan chhú pài thok , pèng hō͘ tâi an .
1. Chā-hng tī chun-kùi ê só͘-chāi .
2. Tit-tio̍h lí hó-lé tōa-tōa ê khóan-thāi , put-chí to-siā .
3. Taⁿ in-ūi hō͘-sòaⁿ chi̍t ki
4. Bōe-kì-tit the̍h tńg lâi .
5.Chhiáⁿ lí chhē kau-tāi lâi ê lâng tòa tò-lâi , chòe kám-siā .
6. Choan-choan ēng chit ê pài-thok .
7. Sòa chhéng-mn̄g lí tōa ê pêng-an .
9 . Tap chiàu hōe chiàn ka têng kàu su
 Ak pia̍t chi gân , sùn keng pòan cháiⁿ , kéng gióng chi su , ú sî kū chek . Ní î thâm kî la̍p hok , bûn chí sui hô , tēng hû phí siōng . Tián siōng iâu hâm tek sek it chhè , bông chiàn se se̍k it chêng , pún gí chiông bēng , iân ka hang liân jû chit sûn , kīn iú sià ti̍t it jîn , pit su chó chiū keng êng . Liân lâi î siáu jî it jîn tho̍k su , sok siu sīm húi , bī sek kùi siong ti khéng kàng kek siong chiông hó͘ . Jû put hiâm phí lō͘ , chek hi sī hā , í piān chiáu chhéng . Choan chhú hōng ho̍k , sūn chhéng tâi an .
1 . Tùi tùn-chhiú lī-pia̍t lí ê bīn-māu .
2 . Chi̍t-ba̍k-ni̍h kú pòaⁿ-nî kú lah !
3 . Góa teh him-bō͘ ê sim-koaⁿ kap sî-hāu pîⁿ-pîⁿ chek-chū .
4 . Kūn-lâi siūⁿ lí thâm-hú ê chiap-la̍p hok-khì .
5 . Bûn-ngá ê hok-khì pêng-an , tú-tú ha̍h góa só͘ chiok-hō .
6 . Chit-tia̍p tha̍k tio̍h lí ê phoe , chai-iáⁿ lóng-chóng .
7 . Tit-tio̍h lí kú-chiàn sian-siⁿ chit-chân sū .
8 . Pún-jiân phah-sǹg tio̍h thàn lí só͘ bēng-lēng-ê .
9 . In-ūi góa ê hiaⁿ-ko nî-hè kè chhit-cha̍p gōa .
10 . Kan-ta ū góa ê ti̍t-á chi̍t lâng .
11 . Tek-khak tio̍h khah-chá chiū seng-lí keng-êng .
12 . Mî-nî nā kan-ta góa ê kiáⁿ chi̍t lâng tha̍k-chheh .
13 . Sok-siu put-chí khah m̄-chiâⁿ-mi̍h .
14 . Bē chai lí ê pêng-iú khéng kàng-keh lâi saⁿ-thàn bô .
15 . Siat-sú bô hiâm góa ê phí-bî .
16 . Chiah ǹg-bāng hôe phoe lâi chí-sī .
17 . Thang liâm-piⁿ kià phoe khì chhiáⁿ i .
18 . Choan-choan ēng chit ê kā lí hôe-hok .
19 . Sūn-sòa kā lí chhéng-an .

1 . Chheng chàn iú chú jîn phín
 Bûn lû jîn ong tiān kàm , tián tho̍k siú su , jû chhin ngá kàu , chiū sím in sî la̍p hok , gū sū sêng siông , chì ûi hí ùi . Sêng chiok chiàu kò͘ lēng lông it chiat , thiám chài kau hoóⁿ , chū tong sûi sî liû ì . Tē hiòng lâi ú kî tông chhù , kiàn pí giân hēng it tì , i koan khiām phok , phín sèng sûn liông , chhú kai kùi ka têng kàu io̍k chi só͘ sú jiân . Git kim liân û , put kiàn kî chhia hoa , choa̍t bû si hô kám jiám ok si̍p , chhú sêng chheng liân tiong chi só͘ hán kiàn , kham chheng lân tek chiá iá , kò͘ chiok hā khó í an sim ì . Choan chhú hōng ho̍k , sūn chhéng tāi an .
1 . Bûn-lû jîn-tek ê lāu-peh àⁿ-lo̍h lâi kàm-chhat .
2 . Thián-khui teh tha̍k lí só͘ kià ê phoe .
3 . Chhin-chhiūⁿ chhin-sin siū-tio̍h lí ê hó kà-sī .
4 . Chiū chai lí chiàu sî-chūn teh chiap-la̍p hok-khì .
5 . Gū-tio̍h tāi-chì iā chiâⁿ-chòe hó tiāu-thâu .
6 . Kàu-kèk hoaⁿ-hí an-ùi .
7 . Siū-tio̍h lí hoan-hù chiàu-kò͘ lí ê kong-chú chit chân-sū .
8 . Lán tāi-ke sī chì-hó ê kau-pôe .
9 . Chū-jiân tio̍h sûi-sî lâi liû-sim chù-ì .
10 . Góa tùi chá-ji̍t í-lâi kap i saⁿ-kap tòa siāng-ūi .
11 . Khòaⁿ i ê giân-hēng lóng-chóng siāng chi̍t khóan .
12 . Saⁿ-khò͘ lóng phoh-si̍t gâu khiām-séng .
13 . Phín-hēng sèng-chit chin sûn-chôan .
14 . Che lóng sī tùi lín ke-lāi kàu-io̍k ê hō͘ i án-ni .
15 . Kàu taⁿ nî gōa kú , bô khòaⁿ-tio̍h i ū chhia-hoa .
16 . Lóng bô chi̍t-sut-á kám-siū tio̍h pháiⁿ hong-sio̍k .
17 . Che si̍t-chāi sī chheng-liân tiong ê só͘ hán-tit tú-tio̍h .
18 . Ōe-kham-tit kóng sī chin oh-tit tit-tio̍h ê lâng lah !
19 . Só͘-í lí thang kàu-gia̍h an-sim lah !
20 . Choan-choan ēng chit ê kā lí hôe-hok .
21 . Sūn-sòa chhéng-mn̄g lí tōa ê pêng-an .
2 . Chheng chàn ka têng hô bo̍k
 Hô khì jîn chí hong lám , khéng tho̍k lâi su , jû tó͘ chi gî , sî pan ngá giân , kám siā bû ke̍k . Liông ek chiân chāi chun hú , tek sek kiū ko͘ chek î î jiân iá , te̍k lí chek hiông hiông jiân iá , chú ti̍t chek sûn sûn jiân iá , pī po̍k chek chu chu jiân iá . Ní só͘ bûn chiá , hiân siōng chi seng , bo̍k só͘ tó͘ chiá , keng chit chi sū , hui lêng si̍t hêng ka têng kàu io̍k , hat khek chin chhú . Git kim chhú chióng chōng hóng iû chhim ìn siōng u mūi chi ló tiong . Jî chhiap su ngó͘ chí kim hō͘ só͘ hióng siū chi hēng hok , si̍t bī khó hān liōng , sû chhim kéng gióng . Chu thaⁿ ji̍t teng hú , ho̍k bōng chài kàu ngó͘ chim chí ûi phàn . Siok chhú hōng ho̍k , chek siōng lí chí .
1 . Hô-khì jîn-ài ê a-ché phang-phang ê kàm-chhat .
2 . Chit-tia̍p teh tha̍k lí só͘ kià lâi ê phoe .
3 . Ná-chún khòaⁿ-tio̍h lí phang-phang ê bīn-māu .
4 . Ta̍k sî tit-tio̍h lí siúⁿ-sù hó kà-sī ê ōe .
5 . Kám-un seh-siā kàu-ke̍k .
6 . Tōa-tōa ōe kì-tit chêng tòa tī lín kùi-hú ni̍h .
7 . Chiah chai lí ê ta-koaⁿ ta-ke hoaⁿ-hoaⁿ hí-hí ê hô-bo̍k .
8 . Tang-sāi-á hô-hó iô-iô pái-pái ê khóan-sit
9 . Kiáⁿ , ti̍t-á ū chhù-sū thàn kui-kú ê kiâⁿ-ta̍h .
10 . Lú-pī , lô͘-po̍k hoaⁿ-hí un-khûn chòe kang bô pîn-tōaⁿ .
11 . Hī-khang só͘ thiaⁿ-tio̍h sī hiân-á kap chhiùⁿ-koa ê siaⁿ .
12 . Ba̍k-chiu só͘ khòaⁿ-ê sī keng-choh pháng-chit ê sū .
13 . Nā- m̄- sī ōe-hiáu si̍t-hêng ka-têng kàu-io̍k .
14 . Thái-thó ōe chòe kàu chhin-chhiūⁿ án-ni !
15 . Kàu chit-tia̍p chit khóan ê khóan-sit iû-gôan kì-tiâu tī góa ê náu-chhé lāi ni̍h .
16 . Chóng-sī àm-chīⁿ teh siūⁿ lí tùi taⁿ liáu-āu só͘ beh hióng-sīū ê hok-khì , si̍t-chāi sī bô hān-liōng ê tōa lah !
17 . Si̍t-chāi tōa-tōa teh khim-gióng .
18 . Taⁿ , pa̍t ji̍t nā koh khì kùi-hú ê sî .
19 . Àⁿ-io bāng lí koh kà góa ê chiam-chí , sī só͘ ǹg-bāng .
20 . Kiong-kèng siá chit ê kā lí hôe-hok .
21 . Sòa chiok-hok kiâⁿ-ta̍h ê hok-khì .
3 . Chheng chàn lú chú chit gia̍p ha̍k hāu chi sêng chek
 Kûi hiok sian seng hūi kàm , kiú kek kàu giân , sióng liām liông chhim . Hut chiap hoa chian , sîn tî chó iū . Kèng sek lí chí an hô , bûn kî chi̍p kiat , bû jīm him ùi . Sêng sûn lú chú chit gia̍p ha̍k hāu chi lōe iông , kì chi jû hā , kî bo̍k tek choan chāi chit gia̍p kàu io̍k , kong khò tû siu sin , ka chèng , thé chho , ki̍p phó͘ thong kho ha̍k jî gōe , chù tiōng u chhâi hông chè hoa , chhì siù kok bûn , chhiáⁿ sî sî chí tō ha̍k seng só͘ ha̍k chi kong gē , kai sek iōng u it poan siā hōe ûi chú iàu . Kò͘ kî só͘ chè chhut chi kok siú gē phín , kàu thaⁿ hāu iû ûi iu īⁿ . Jî it keng pi̍t gia̍p , chek khó sī í êng seng , sûn khó chheng ûi kūn tāi lú chú chit gia̍p ha̍k hāu chi kū phek . Chu pèng hū kui chek su it thong hōng siōng , tho̍k chi kèng khó bêng ì . Choan chhú hok ta̍t , pèng hō͘ kūn an .
1 . Kûi-hiók sian-siⁿ un-hūi ê kàm-chhat .
2 . Kú-kú keh-lī lí kà-sī ê ōe .
3 . Siàu-liām ê su-siúⁿ si̍t-chāi chin chhim .
4 . Hut-jiân chiap-tio̍h lí súi ê phoe .
5 . Sim-sîn ná-chún pháu-cháu tī lí ê sin-piⁿ .
6 . Kiong-kèng chai lí kiâⁿ-ta̍h tī hok-khì ê pêng-an .
7 . Bûn-ngá ê hok-khì chū-chi̍p hó tiāu-thâu .
8 . Put-chí hoaⁿ-hí siū an-ùi .
9 . Siū-tio̍h lí teh mn̄g lú-chú chit-gia̍p ha̍k-hāu ê lāi-iông .
10 . Chiàu só͘ kì tī ē-bīn :
11 . Hit ê bo̍k-tek choan-bū teh kà chit-gia̍p ê sū .
12 . Só͘ kà ê khò-thêng tû-khì siu-sin , lí-ke , thé-chho .
13 . Kap phó͘-thong ê kho-ha̍k í-gōa .
14 . Tùi-tiōng tī chhâi-hông , chòe-hoe , chhiah-siù ta̍k hō .
15 . Koh-chài sî-sî kà-sī ha̍k-seng só͘ o̍h ê kang-gē .
16 . Lóng-chóng ha̍h-ēng tī it-poaⁿ ê siā-hōe chòe iàu-kín .
17 . Só͘-í in só͘ chòe chiâⁿ ê ta̍k khóan chhiú-kang ê mi̍h .
18 . Pí pa̍t keng ha̍k-hāu koh khah iu-téng .
19 . Nā chi̍t-ē keng-kè chut-gia̍p .
20 . Chiū thang óa-khò lâi tô͘-bô͘ oa̍h-miā .
21 . Si̍t-chāi thang kóng sī kūn-tāi lú-chú chit-gia̍p ha̍k-hāu tiong-kan ê tē-it tōa chhut-tioh-ê .
22 . Taⁿ sòa kià khì kui-chek-su chi̍t thong hō͘ lí .
23 . Nā tha̍k chiū koh-khah bêng-pe̍k lah !
24 . Choan-choan ēng chit ê hôe-hok thong-ti lí .
25 . Sūn-sòa pài-hāu lí kūn-lâi ê pêng-an .
4 . Kok su hōng têng iat kiàn chi siōng sû
 Kùi tāi chóng thóng kok hā , pún kong sù kì siū pún kok tāi hông tè pē hā , phài chāi tiong hoa bîn kok , chhiong jīm te̍k bēng khim chhe , piān gî hêng sū chôan kôaⁿ kong sù . Chu eng khim gióng kùi tāi chóng thóng tâi toan , í chhú chek jīm , chū chhéng iat kiàn . Him nī tiong hoa bîn kok , tāi piáu tāi eng tè kok . Hû kùi kok hē pún kong sù kiū iû chi tē , kî bûn hòa le̍k sú kiú só͘ khim gióng . Chhiáⁿ ú ngó͘ kok kau gī chòe kiú . Chu kám khak tîn u kùi tāi chóng thóng chiá , pún kong sù hōng chit kî kan , put tān kín sīn siú chhî pang kau , chhiáⁿ hi ji̍t ek tun tok chi iú ka bû í . Sù ngó͘ lióng kok u kho ha̍k siōng , bûn hòa siōng ki̍p siong bū siōng koan hē ji̍t bi̍t . Kim hôe sēng kè chhú bēng , eng chin sim le̍k . Tān bōng chhú sū e̍k nāi tāi chóng thóng hō͘ chêng , ki̍p kùi kok chèng hú thong hiông siong chō͘ , tû chun hōng pún kok tāi hông tè chi bēng , tāi ta̍t tāi hông tè só͘ chhim khim bō͘ tāi chóng thóng chi sîm , ki̍p sêng chiok tiong kok hok chí chi ì í gōe , pún kong sù kò jîn e̍k kín piáu tông chêng . Chu chiong pún kok tāi hông tè , phài pún kong sù chi kok su , kèng kín têng tōe .
1 . Kùi tāi-chóng-thóng kok-hā .
2 . Pún kong-sài í-keng siū pún-kok hông-tè pē-hā .
3 . Phài lâi beh tī tiong-hoa bîn-kok .
4 . Tam-tng te̍k-pia̍t bēng-lēng ê khim-chhe .
5 . Lī-piān thang pān sū-bū ê chôan-kôaⁿ kong-sài .
6 . Taⁿ eng-kai tio̍h thong-ti tāi-chóng-thóng lí .
7 . In-ūi chit khóan ê chek-jīm .
8 . Chū-jiân tio̍h chhéng beh tiâu-kìⁿ .
9 . Chin hoaⁿ-hí siū-jīm tī tiong-hoa bîn-kok .
10 . Lâi tāi-piáu tāi Eng tè-kok .
11 . Lūn-kàu kùi-kok sī góa kū-sî bat lâi ê só͘-chāi .
12 . Hit-ê bûn-hòa , kap le̍k-sú sī góa kú-kú só͘ him-bō͘ .
13 . Koh-chài kap góan kok kau-pôe chin kú .
14 . Taⁿ káⁿ khak-si̍t kóng hō͘ tāi-chóng-thóng thiaⁿ-ê .
15 . Sī góa hōng-chit ê sî-kan lāi .
16 . M̄-tān-nā beh kín-sīn siú lâi pó-hō͘ kok-ka ê kau-pôe .
17 . Koh teh ǹg-bāng ji̍t-ji̍t it-hoat tun-tok ū ke-thiⁿ bô soah .
18 . Chha-put-to hō͘ lán nn̄g kok tī kho-ha̍k chiūⁿ , bûn-hòa chiūⁿ , kap seng-lí chiūⁿ ê koan-hē ji̍t-ji̍t ná chhin-bi̍t .
19 . Chit-pang sêng-chiap chit ê bēng-lēng .
20 . Eng-kai tio̍h chīn góa ê sim-koaⁿ kap khùi-la̍t .
21 . Chóng-sī chit chân-sū iā bāng tāi-chóng-thóng ko-chêng .
22 . Kap kùi-kok chèng-hú thong-iông saⁿ pang-chān .
23 . Tû-khì thàn pún-kok tāi-hông-tè ê bēng-lēng .
24 . Tāi-lí thong-ti tāi-hông-tè só͘ chhim-chhim him-bō͘ tāi-chóng-thóng ê sim-su .
25 . Í-ki̍p khiân-sêng chiok-hok Tiong-kok kok-khì ê ì-sù í-gōa .
26 . Pún kong-sài chi̍t lâng iā kín-sīn piáu-bêng tông-chêng .
27 . Taⁿ chiong pún-kok tāi-hông-tè phài góa ê kok-su .
28 . Kiong-kèng kín-sīn sàng chiūⁿ khì hō͘ lí .

1 . Chhéng bu̍t chhâi hó siat chi ô
 Pín ūi chhéng ōan siat li̍p tong kau chi kóan , í î siong kan sū . Chhiap su siong bîn téng kūn ia̍t pò chài Ông bó͘ téng , têng chhéng siat li̍p tong kau chi kóan , gia̍p bông biàn sū phoe chún hêng , chiong kiàn tiok téng in , liân ia̍t kok pò kun sio̍k it sû , te̍k thèng chi hā , chì ûi hong khióng . Àn tiau iông chhī biān , chū jīm chú í hō͘ , tia̍t cho sū piàn , gôan khì bī so͘ , ní hēng chū ngó͘ tāi thóng léng , pó chhī ōe siong , Chiām têng hoa̍t khì . Nái kai Ông bó͘ téng lī piān su tô͘ , sēng ki têng pín . Chi kóan it khai , sī hui chhông khí , tiâu iông bûn gōe tiàm sù chiat pì , kok phò͘ hó iú hô chí chhian kè , chiàu liāu put tông , sia̍p chiok lú lû , u kò jîn ōe seng , kò͘ sio̍k tāi iú hông hāi . Jî kok phò͘ hong kí , u ian put khó î chhî , sīm chì liû lo̍k khùn kiông , cheng khì tò͘ áu , kun chāi ì kè chi lōe . Pí lâi sù kau put chēng , chui hû chiâm ho̍k . Chū ngó͘ chóng thóng lī jīm í lâi , giâm chhip hō͘ sióng , lú he̍k iàu àn , tō che̍k sí chhiáu liám chek . Jî hiān ti̍t tong hông gut kín , siōng hā hâm u kài sim , chhiong liâu ûi tō che̍k chi mûi , iok kî ún lek , si̍p kiàn put sián . Thóng he̍k khe cha bī piàn , tō che̍k o chông , sēng ki chō͘ hoat . Koan bîn chi le̍k chhò͘ siú put ki̍p . Siat seng kū piàn , sûi si kî chek . Siong bîn téng tiû î chài sù , chiòng gī chhiam tông , ūi chhú ha̍p sû io̍k khún thóng léng tāi jîn , thé liām siong kan , î chhî tē biān , àn chiàu pok kau sêng lē , ōan chún siat li̍p chi kóan , siong ka chū hō͘ si̍t kám tek bû gâi , lîm pín un chhiat , put seng thāi bēng , kín pín .
Pín ūi-tio̍h beh ōan siat-li̍p tong-kau ê thit-thô-keng , lâi kiù chiah-ê seng-lí-lâng kan-lân ê sū . 
Àm-chīⁿ siūⁿ góan chiah-ê seng-lí-lâng kūn ji̍t khòaⁿ pò kì Ông bó͘ téng , ū teh ji̍p pín chhéng beh siat-li̍p tong-kau ê thit-thô-keng . 
Í-keng tit-tio̍h hiàn-sū phoe-chún in , teh-beh kiàn-tiok ê in-toaⁿ . 
Sio-liân khòaⁿ ta̍k khóan pò pîⁿ-pîⁿ siāng chi̍t khóan ê ōe . 
Hn̄g-h n̄g thiaⁿ-tio̍h chit ê , kàu-ke̍k gông-ngia̍h kiaⁿ-hiâⁿ . 
Chiàu tiau-iông ê chhī-bîn , tùi jīm-chú nî í-āu . 
Siông-siông tú-tio̍h tāi-chì ê piàn-chhian . 
Gôan-khì to͘ iáu-bē ho̍k-gôan . 
Kūn-lâi kai-chài tùi góan ê tāi-thóng-léng . 
Pó-hō͘ chhī-bīn chiàu-èng seng lí-lâng . 
Chiām-chiām hián-chhut ū oa̍h-khì . 
Chit pang in-ūi chit ê Ông bó͘ téng sūn-piān beh thàn-chîⁿ . 
Sūn ki-hōe lâi tùi koaⁿ-tiúⁿ pín chhéng . 
Thit-thô keng chi̍t-ē khui , hó pháiⁿ chiū chōe-chōe siⁿ khí . 
Tiau-iông ê só͘-chāi tiàm-thâu cha̍t-cha̍t ná chhâ-soe khí . 
Ta̍k keng ê tiàm hóe-kì m̄-nā chheng gōa lâng . 
Sûi lâng ê sèng-chit lóng bô saⁿ-tâng . 
Nā ta̍h kàu tī thit-thô keng . 
Tùi chi̍t lâng ê ōe-seng , si̍t-chāi ū tōa hông-hāi . 
Koh ta̍k keng ê tiàm ê hong-sio̍k . 
Tùi án-ni thái-thó ōe thang î-chhî . 
Sīm-chì ōe tì-kàu hām-lo̍h tī sòng-hiong ê kan-khó͘ . 
Siⁿ-khí oan-ke sio-phah , khioh-òan . 
Lóng-chóng bōe thang sǹg kàu liáu . 
Hiàng-sî sù-kau bōe an-chēng . 
Chháu-chhì ām ê só͘-chāi ū bi̍h-teh ê chha̍t-bé . 
Tùi góan ê chóng-thóng chiū-jīm liáu-āu . 
Giâm-giâm lâi tī-lí kāu-kāu siúⁿ-hoa̍t . 
Ta̍uh-ta̍uh lia̍h-tio̍h chin tiōng-iàu ê àn-kiāⁿ . 
Chha̍t bé chiah ûn-ûn-á bô-khì . 
Koh hiān-sî tú-tú sī hông-tang ê bô-êng
Sī-tōa sī-sòe lóng ū teh tì-ì ê sim-koaⁿ . 
Thit-thô-keng sī chòe siⁿ-khí chha̍t-á ê mûi-kài . 
Iok sî-kî ún-lek , siông-siông kìⁿ-chhut bōe chió . 
Siat-sú ū-ê chhiau-chhē iáu-bē chiâu-tio̍h . 
Chha̍t-á bi̍h ê só͘-chāi , sūn ki-hōe hut-jiân hoat-choh . 
Koaⁿ , peh-sìⁿ ê la̍t , tí-tng bōe-tiâu . 
Siat-sú nā hoat-khí chit hō tōa ê sū-piàn . 
Sím-mi̍h lâng ōe thang tam-tng hit ê chek-sêng . 
Seng-lí-lâng tāi-ke phah-sǹg koh-chài sàm-su saⁿ sì pái . 
Chōe-chōe gī-lūn chèng-lâng lóng sio-siāng . 
Ūi-tio̍h án-ni ha̍p lâi khún-kiû thóng-léng tāi-jîn
Thé-thiap seng-lí-lâng ê kan-khó͘ . 
Lâi î-chhî tōe-bīn ê chèng peh-sìⁿ . 
Chiàu Pok-kau ê kū-lē . 
Khah bān chiah chún in siat thit-thô-keng . 
Seng-lí-lâng , khiā-ke lâng si̍t-chāi kám-siā lí ê un-tián bô soah . 
Chit-tia̍p teh siá pín chin tì-ì teh thèng-hāu bēng-lēng . 
Kín-sīn ēng án-ni pín-chhéng . 
2 . Kiû kheng kiám cho͘ sòe
 Têng ūi khún chhéng kheng kiám cho͘ sòe sū . Hû kok í bîn ûi pún , kò͘ kok bū chāi an bîn , chèng í hù bîn ûi tiōng , siān chèng pit su po̍k hù , ngó͘ hui bêng ûi ki hú , si̍t hē san hiong , liân liân cha̍p hùi , jú hù jú tiōng , jî chèng jú hôan , tio̍k goa̍t kiông teng , bîn e̍k kiông , jî châi e̍k kia̍t , hōan tōng tō hó͘n , khó͘ sū pō͘ siâ . Hòng than kūn tiân to bîn siáu , û hùi put teng , ngó͘ khit kù chêng jî kheng kiám cho͘ sòe , í kiù phî khùn , hâm kiat siōng têng . Hú tē hia̍p jîn tiû , tu kiû chóan kip , kai bîn ú hā. Eng bok tông jîn , ho̍k khit kù chêng jî kheng kiám cho͘ sòe, í kiù phî khùn, hâm kiat siōng têng . 
1 . Pín-kiû chhéng khin kiám cho͘-sòe ê tāi-chì .
2 . Lūn-kàu kok-ka lia̍h peh-sìⁿ chòe kun-pún .
3 . Kian-kò͘ ê kok choan-bū tio̍h an-ún peh-sìⁿ .
4 . Chèng-tī ài thiu peh-sìⁿ ê sòe-bū chòe iàu-kín .
5 . Hó ê chèng-tī tek-khak tio̍h thiu khah khin ê sòe-bū .
6 . Góan Hui-chiu miâ kóng sī kūn tī kok-to͘ ê koe-chhī .
7 . Si̍t-chāi sī sio̍k tī soaⁿ-kan ê hiuⁿ-lí .
8 . Ta̍k-nî ê cha̍p-hùi ná thiu ná tāng .
9 . Koh chèng-bū ná it-hoat chōe .
10 . Ta̍k ge̍h ji̍t kan-khó͘ tī thiu-sòe .
11 . Peh-sìⁿ iā ná kêng , chîⁿ iā ná liáu .
12 . Kan-khó͘ ná kha ta̍h hé , hôan-ló͘ ná lia̍h chôa .
13 . Hô-hòng pa̍t kūn chhân chōe peh-sìⁿ chió .
14 . Kî-û hùi-hāng iā bô teng-siu .
15 . Góan hú ni̍h tōe oe̍h lâng koh chōe .
16 . Pek thó la̍p-sòe chin kín-kip .
17 . Lóng-chóng tī peh-sìⁿ ê chhù teh thèng-hāu .
18 . Eng-kai tio̍h khóan-thāi siāng chi̍t khóan .
19 . Thìm-thâu ǹg-bāng chiàu góan ê ì-sù lâi kiám-chió cho͘-sòe .
20 . Lâi kiù góan ê khùn-khó͘ .
21 . Siū un-tián ê peh-sìⁿ pín chhéng-ê .
3 . Cho hān chai kiû kiám cho͘
 Têng ûi hān poa̍t chi chai , kiû kiám kok bù sū , chiok hiông su bēng , hān poa̍t ûi chai tiân chok ku lia̍t , tē sêng ko͘ kó͘ . Chhī tiong bí kà pîn cheng , iá gōa khok seng Chiām khí , bîn sneg bû nāi . Kok hù hô kióng . Sui jîn hiàn bú ióng sim lô , khéng thèng song lîm chi tó . Tān hā bîn bô seng ji̍t choat , tong chhiat kí jîn chi iu . Ho̍k khit sûi lîn , kliok sù seng chôan , sú jîn bîn bián hām u ko͘ hok , tì ì siōng têng . 
Pín ūi-tio̍h khòng-hān ê chai-hō . 
Kiû kiám kok-sòe ê tāi-chì . 
Hé-sîn teh chiáng-kóan bēng-lēng . 
Khòng-hān ê chai-hō , chhân chiâⁿ ku-khak hûn ê li̍h8-khui .
Thó͘-tōe ta kho̍k-kho̍k ná ko͘-tâ ê tiū-kó . 
Chhī lāi ê bí kè ti̍t-ti̍t ke-thiⁿ . 
Chháu-tē khàu ê siaⁿ chiām-chiām hoat-khí . 
Peh-sìⁿ ê seng-oa̍h bô thang i-óa . 
Kok-sòe beh tùi tah-lo̍h hō͘ lín , 
Sui-jiân jîn-tek ê bô͘-hōan kap an-ùi iúⁿ-chhī í-ki̍p chhau-sim peh-pak . 
Khéng thiaⁿ góan ná tī Song-lîm ê kî-tó . 
Chóng-sī góan chiah-ê peh-sìⁿ tô͘-bô͘ seng-oa̍h ji̍t-ji̍t ham-bān . 
Tng pek-chhiat ná Kí-kok lâng ê iu-būn . 
Àⁿ-thâu-khak kiû lí àⁿ-lo̍h lâi lîn-bín . 
Jiâu góan chiah-ê lâng ê oa̍h-miā . 
Chiah hō͘ peh-sìⁿ bián poa̍h-lo̍h kau-khut . 
Tì-ì ēng chit tiuⁿ sàng chiūⁿ pín-kiû . 
4 . Cho chúi chai kiû hoat chhong pêng thiàu
 Têng ūi ai bêng chín le̍k , kip kiù chân seng sū , pâng î chok chōng , lí hāng cho iong , tòng ú ian sêng phò khó , tiân ôan piàn chok hong chiu , bō͘ si̍t tiau bî , lô͘ ho̍k hui chhiong khó͘ hok , tō͘ siok lân páu ki tiông . Kim jî lú pi ho , hiau hiau put í , hū chú lī sàn , chhám put seng giân . Tióng koan hoat chèng si jîn , lîm ki èng piàn , he̍k hoat chhong í pêng thiàu , he̍k koan siok í chú bî , chū iú tiau che , kiù chu lê sù , bān hō͘ tiám un , chhian ka tài tek ì , hâm kiat siōng têng . 
Pín ūi-tio̍h ai-siong kiû chín-kiù tîm-le̍k . 
Kóaⁿ-kín kiù oa̍h-miā ê sū . 
Chúi-sîn ê chok-chōng . 
Hiuⁿ-lí ke-lō͘ siū-tio̍h chai-iang . 
Tōa-chhù im-chiâⁿ phòa ê tōa-chûn . 
Chhân-hn̂g pìⁿ-chiâⁿ chòe pha-hng bô choh ê chiu . 
Ē-hng chia̍h chá-khí chú ê ám-bê . 
Lô͘-ho̍k ê chhài m̄-sī ū kàu-gia̍h thang chia̍h . 
Tāu lūi oh-tit thang chí-ki pak-tó͘-tn̂g . 
Taⁿ ta-po͘ , cha-bó͘ pi-siong teh kiû kiò . 
Chhut-siaⁿ kiû , háu bô soah . 
Pē kiáⁿ saⁿ lī-khui sì-sòaⁿ . 
Chhi-chhám kàu bōe kóng-tit . 
Tiúⁿ-koaⁿ hoat khí-lâi chòe hó-sū . 
Sūn ki-hōe lâi thàn piàn-chhian . 
Kiám-chhái khui chhek-chhng lâi pêng-thiò . 
Á-sī tê chîⁿ tia̍h chhek lâi chú bê . 
Chū-jiân nā ū tiau-tō͘ lâi phè-ha̍p . 
Ōe thang kiù chiah-ê siū chai-hō ê peh-sìⁿ . 
Chi̍t bān hō͘ siū-tio̍h un-tián . 
Chi̍t chheng kháu-chàu siū-tio̍h un-hūi ê tek-hēng lah ! 
Kā îⁿ-khôan , kat chháu lâi kā lín pín-bêng . 

1 . Chhéng kiû hoan chû chhiam chân kim
 Lâm bóan sian seng hūi lám , kèng khé chiá , chiân bông chhái chû chhiam , kî chân kim ngó͘ pek ôan , siōng bī ôan chhó͘ . Chè chhú châi kài khùn lân , kim hiông chóan ūn pek pek , chhiáⁿ kau hoòⁿ pîn hôan chi chhiu , pè múi ji̍t chāu chhiam khek chân kim sò͘ pek ôan , in chi khùn siōng ka khùn . Jiân pó hō chi û jū , jî ûi iú tō chi gī , iû tong ōan chō͘ . Hòng hoòⁿ bu̍t kau ôan chi chāu kim , iū sio̍k bû to , kî bōng jû sò͘ hōe hā . Kó͘ jîn kheng lông siong chō͘ , put kám sit sìn u jîn , chèng bōng pó hō iá . Chì kip bu̍t gō͘ , sūn chhéng tiû an . 
Lâm-bóan sian-siⁿ un-hūi ê kàm-chhat . 
Kiong-kèng só͘ beh kóng-ê , chêng siū-tio̍h lín tia̍h ê chû-chhiam . 
Hit tiâu chân-kim gō͘ pah kho͘ iáu-bē chāu chheng-chhó . 
Chit-tia̍p châi-kài ke̍k khùn-lân . 
Kim-chîⁿ ê chhut-ji̍p chin pek-chhek . 
Koh-chài kau-hè chin bô-êng ê sî-chūn . 
Góa ta̍k ji̍t tio̍h chāu chhiam-kheh ê chân-kim kúi nā pah kho͘ . 
In-ūi án-ni khùn-lân chiūⁿ koh ke-thiⁿ khùn-lân
Chóng-sī pó-hō ê pù-ū , chòe pêng-iú ê chêng-gī . 
Koh khah tio̍h tàu pang-chān . 
Hô-hòng hè-mi̍h kau chheng-chhó ê chāu-kim . 
Koh iā-sī sio̍k bô jōa-chōe lah ! 
Ǹg-bāng chiàu gia̍h-siaⁿ kā góa kià lâi . 
Kó͘-chá lâng piàⁿ tē-á saⁿ pang-chān . 
M̄-káⁿ tùi lâng lâi sit-lo̍h sìn-iōng . 
Chiàⁿ-chiàⁿ ǹg-bāng tī pó-hō lah ! 
Chin kip-ēng bo̍h-tit saⁿ gō͘ . 
Sūn-sòa chhéng-mn̄g lí phah-sǹg ê pêng-an . 
2 . Chhéng kiû siong phín kà chiâⁿ
 Kín khé chiá , pún goa̍t chho͘ jī ji̍t , iú kì kiat sòan su it thong . Liōng kì tò tián chhiam chhù . Chāi chho͘ si̍p ji̍t chài tia̍p hōng bû hâm chhui kò , e̍k put kiàn hôe tap , sīm jiân put an . Sióng hiòng lâi ú pó hō kau e̍k í kiú , bī cheng iú si̍t sìn , kò͘ tong ong ú chu tiàm ôan ke̍k ûi chho sim . Chhiáⁿ khek goa̍t nái pè tiàm chi kiat sòan kî , jio̍k chhú tî iân , si̍t sio̍k tiòng phō͘ chéng lí si̍p hun khùn khó͘ . Bōng chiap sìn chi ji̍t , sìn sok í tiān pò ûi thè te̍k hā , kî kim ge̍k chiàu chho͘ jī ji̍t kì sòng chi chhéng kiû su So͘ kì chài , kim jī chhian ngó͘ pek lio̍k si̍p ôan . In kau koan hui chí it chhù , koat put khó tì chi tō͘ gōe . Thòng bêng hō͘ ji̍t bû sìn sek , chek chiàu hoat lu̍t thê chhut siú sio̍k , gōan bû īⁿ gī . Choan chhù ta̍t ti , chì chhiat bu̍t gō͘ , pèng hō͘ châi an . 
1. Kín-sīn só͘ beh kóng-ê , sī pún ge̍h chhoe jī ji̍t .
Ū kià kiat-sǹg su chi̍t thong . 
Liōng-pit í-keng kàu lí ê siàu-kūi ê só͘-chāi . 
Tī chhoe cha̍p ji̍t koh-chài têng kià phoe khì chhui-pek . 
Iā bô khòaⁿ-tio̍h lín ê hôe-hok . 
Put-chí bōe an sim . 
Siūⁿ hiàng-ng-sî kap pó-hō teh bóe-bōe í-keng kú-kú . 
Bē bat ū sit-lo̍h sìn-iok . 
Só͘-í thâu-ke kap chiah-ê hé-kì ke̍k chhau-sim . 
Koh-chài chêng ge̍h sī góan tiàm ê kiat-sǹg kî . 
Nā án-ni ê iân-chhiân , si̍t-chāi sī siàu-phō͘ chéng-lí ū cha̍p-hun ê kan-khó͘ . 
Ǹg-bāng chiap-tio̍h phoe ê ji̍t . 
Kóaⁿ-kín tùi tiān-pò ûi-thè kià lâi . 
Hit ê chîⁿ-gia̍h chiàu chhoe jī ji̍t kià khì ê chhéng-kiû-su . 
Kim nn̄g-chheng gō͘-pah la̍k-cha̍p khó͘ . 
In-ūi kau-koan m̄-sī kan-ta chi̍t-pái . 
Koat-tòan m̄-thang pàng chòe bô iàu bô kín . 
Siat-sú bîn-á āu-ji̍t bô siau-sit . 
Chiū beh chiàu hoat-lu̍t kā lí thê-chhut chhiú-sio̍k . 
Gōan lí bô ke kóng-ōe . 
Choan-choan ēng chit ê thong-ti . 
Ke̍k iàu-kín bo̍h-tit sit-gō͘ . 
Sòa mn̄g lí châi-sîn ê pêng-an . 
3 . Chhéng phòe gôan hoòⁿ
 Hat ta̍t jîn heng chó iū , khéng chiap hoa chat , pèng lâi chun hoòⁿ kiōng si̍p kiān lêng tiû , chiàu sò͘ bû chha . Tān chhú hoòⁿ phín chit te chhù , put ha̍p siau tiông , pún io̍k gôan chiu hōng hôan , ūi tō lō͘ siu óan , koan sòe chiu chu , óng hóan put piān . Siáu hō͘ bī kám siān kì . Kín chiong gôan bu̍t lēng chûn , thú hō͘ chí tô͘ . Î gōan heng tâi sok phòe gôan hoòⁿ , sī só͘ chhiat bōng . Choan chhú pò͘ ta̍t , chià chhéng ní an . 
1 . Hat-ta̍t jîn-tek ê hiaⁿ ná-chún kun-sûi tī lí sin-piⁿ .
2 . Chit-tia̍p chiap-tio̍h lí súi ê phoe .
3 . Iā ū kià lâi chun-hè kiōng cha̍p kiāⁿ lêng-tiû .
4 . Chiàu siàu-gia̍h bô cheng-chha .
5 . Chóng-sī chit pang ê hè ū khah bái .
6 . Bô ha̍h góan chia ê siau-thâu .
7 . Pún-jiân sī beh chiong gôan hè phòe tò-khì hêng-lí .
8 . In-ūi lō͘-tô͘ chin hn̄g , sòe-hāng chûn-hùi ê chîⁿ .
9 . Khì lâi ê bô lī-piān .
10 . Góan tiàm m̄-káⁿ chū-choan kā lí kià-khì .
11 . Kín-sīn chiong gôan-mi̍h kā lí siu lēng-gōa khǹg .
12 . Khiā teh thèng-hāu lí ê siat-hoat .
13 . To̍k-to̍k ǹg-bāng lí kín-kín phòe gôan-khì phòe ê hè .
14 . Sī tē-it pek-chhiat teh liâu-bâng .
15 . Choan-choan kià chit ê kā lí thong-ti .
16 . Sòa chhéng-mn̄g lí kūn-lâi ê pêng-an .
4 . TÙi kàu hōe chhéng chèng bêng su
 Kong iâm sian seng chè chiàu , kèng khé chiá , pè hiān keng siong sî siông chāi hā bûn , put lêng ú ngó͘ hōe heng tē chi mūi tông chi̍p lé pài , kiōng siong hōe bū . Sī í khún ngó͘ hōe te̍k sù î ku chiàu chi chiàn su it chí , chhiàn u hā bûn kó͘ lōng sū kàu hōe tông , í piān chāi chhú tông chi̍p sū Siōng tè . Chhú hō͘ gōan chú si un ngó͘ hōe , sú sèng hōe ji̍t heng , sìn tô͘ ji̍t cheng , hok tek pèng liông , kui êng Siōng chú , kò͘ só͘ gōan iá . Choan chhú thok chhéng , pèng būn tō an . 
1. Kng-iâm sian-siⁿ àⁿ-lo̍h lâi khòaⁿ .
2. Kiong-kèng khui-chhùi só͘ beh kóng ê .
Góa hiān-sî keng-êng seng-lí sî-siông tī Ē-mn̂g ê só͘-chāi . 
Bōe ōe thang kap lán ê kàu-hōe hiaⁿ-tī chí-bē saⁿ-kap chū-chi̍p lé-pài . 
Saⁿ-tâng pān kàu-hōe ê sū-bū . 
Só͘-í khún-kiû góa ê kàu-hōe siúⁿ-sù kià chi̍t tiuⁿ î-ku-chiàu ê chiàn-su . 
Kú-chiàn góa tī Ē-mn̂g Kó͘-lōng-sū ê kàu-hōe-tn̂g . 
Thang lī-piān tī-chia kap in saⁿ-tâng ho̍k-sāi Siōng-tè . 
Chit pang liáu-āu gōan Siōng-tè si-un tī lán ê kàu-hōe . 
Hō͘ sèng-hōe ji̍t-ji̍t heng-ōng . 
Sìn-tô͘ ji̍t-ji̍t ná ke-thiⁿ . 
Hok-khì tek-hēng pîⁿ-pîⁿ chhiong-sēng . 
Kui êng-kng hō͘ lán ê Siōng-tè , sī sim-só͘-gōan lah ! 
Tì-ì ēng chit ê pài-thok chhéng-kiû . 
Sòa chhéng-mn̄g lí tō-tek ê pêng-an . 

1 . Chhui chiàn ka têng kàu su
 Chân kiok ngō͘ song , chó mûi gêng soat , pí î siōng sī hok , gîm chí heng ka , tēng hû ek siōng . Kèng khé chiá , bûn chun chhù bān se se̍k , io̍k khì óan iû , lâi sòe put hiū jêng kiū chāi kóan . Su lēng lông lēng ti̍t , siōng su chiông su siū gia̍p . Iú pè iú liû tok chhî kun ha̍k hēng kiam iu , jîn só͘ khim pōe , bêng liân bī iú an hiān chi tē . Te̍k iōng chhó hâm chhui chiàn , jû bông hú ún , kî chek sī ti ûi kám . Choan chhú pò͘ ta̍t , pèng hō͘ kūn an . 
1. Só͘ chhun ê kiok-hoe kìⁿ-tio̍h sng tàng bōe siā .
Chá khui ê mûi-hoe seng khui lâi tán lo̍h seh . 
Teh siūⁿ lí ho̍k-sāi sī-tōa lâng bān-hāng hok-khì . 
Gîm hok-khì ê si lâi hióng-sīū pêng-an . 
Tiāⁿ-tio̍h ha̍h góa ê sim-koaⁿ só͘ chiok-hok . 
Ti̍t-chiap só͘ beh kóng-ê , thiaⁿ-kìⁿ lín kùi-só͘ ê sian-siⁿ . 
Ài beh khì hn̄g-hn̄g ê só͘-chāi thit-thô . 
Mî-nî bô beh koh iû-gôan lâi kà o̍h . 
Teh siūⁿ , lí ê kong-chú kap lēng-ti̍t-á . 
Iáu-kú tio̍h kun sian-siⁿ tha̍k-chheh . 
Ū góa ê pêng-iú Lâu tok-chhî kun , ha̍k-būn , tek-hēng , lóng-chóng chin hó . 
Hō͘ lâng só͘ khim-kèng kám-ho̍k . 
Mî-nî bē ū tiāⁿ-tio̍h beh khiā o̍h ê só͘-chāi . 
Tiâu-kang siá chit tiuⁿ phoe lâi chhui-chiàn . 
Siat-sú tit-tio̍h lí ún-chún . 
Kiû lí chiah hôe-phoe lâi thong-ti , sī só͘ kám-siā . 
Choan-choan ēng chit ê pâi-lia̍t thong-ti . 
Sūn sòa chhéng-mn̄g lí kūn-lâi ê pêng-an . 
2 . Chhui chiàn kòe kè
 Hông kiat sian seng chiok hā , phòan lē keng liân , gû sò͘ sián thong , ki khat chi su , sî êng bōng bī . Pí î heng ku sèng siông , ûi ùi bû liōng . Chu bûn kùi hâng kòe kè it jîn , in sū sû thòe , kè jīm siōng bī tek jîn . Tē iú hiān iú khai ūn kun , iông sek phō͘ kì ha̍k , siok só͘ liān ta̍t . Cheng chāi bó͘ hāu tam jīm kòe kè iú liân . Sū in hāu tióng kau thè , kù e̍k pā chit jî khì . Hiān í chheng hân chāi ka , chiok tē bô͘ be̍k chi chhe . In sò͘ kau gī , iōng te̍k hōng chiàn . Î hi chhái iōng , kî jîn phín hēng , put pit kài ì . Thóng bông hú ún , eng su pó chèng , tē chek jīm chi . Khó hó͘ , ji̍t lōe bū kî sù hok ûi phàn . Choan chhú pò͘ta̍t , pèng hō͘ bûn an . 
1. Hông-kiat sian-siⁿ kha-ē .
Lī-pia̍t keng-kè chi̍t nî-kú . 
Phoe-sìn hán-tit thong-óng . 
Him-bō͘ ná chhùi-ta , iau ê khóan-sit . 
Ta̍k-sî tîⁿ-tiâu tī khùn-bāng . 
Chit-tia̍p teh siūⁿ lí khí-lâi hioh-khùn pêng-an . 
Put-chí siū an-ùi bô hān-liōng . 
Taⁿ thiaⁿ-tio̍h kùi hâng ê kòe-kè chi̍t lâng . 
In-ūi tāi-chì sî-khì i ê thâu-lō͘ . 
Chiap-sòa i ê chit-jīm iáu-bē tit-tio̍h tú-hó ê lâng . 
Góa ū chi̍t ê chhong-iú Khai-ūn kun iûⁿ-sek ê phō͘-kì ha̍k . 
Chá-chá chiū put-chí chai-iáⁿ . 
Bat tī bó͘ ha̍k-hāu tam-tng kòe-kè kúi-nā nî . 
Āu lâi in-ūi hāu-tiúⁿ koh ōaⁿ pa̍t lâng . 
I iā sî-chit chòe i khì . 
Hiān-sî êng-êng tòa tī chhù-ni̍h . 
Hoan-hù góa kā i chhē chi̍t ê thâu-lō͘ . 
In-ūi pêng-sò͘ kau-pôe ê chêng-gī . 
Tiâu-kang siá chit ê kā i kú-chiàn . 
Ǹg-bāng lí chhái-ēng i . 
Hit ê lâng phín-hēng m̄-báin khòa-ì . 
Siat-sú nā tit-tio̍h lí ún-chún . 
Nā tio̍h ēng lâng pó-chèng . 
Góa chiah tam-tng i . 
Beh , m̄ , chit kúi-ji̍t lāi bāng lí thong-ti , sī só͘ ǹg-bāng . 
Choan-choan ēng chit ê pâi-lia̍t hō͘ lí chai . 
Sòa pài-hāu lí bûn-ngá ê pêng-an . 
3 . Chhui chiàn pêng iú chiū chit
 Kiú kek kong gî , sî chhim kiâu khì , chóng in im ú nî lêng , bī piān chhu hō͘ kūn lí . Sióng chū heng ka , bû iông chòe siōng . Chu iú iú jîn tîn khiat kù kun ûi jîn sêng si̍t toan chong , gōe phok lōe hūi , chek lēng tōe su tâi chiâⁿ , bōng kî chhái iōng . Tān khiat kù kun cho keng lo̍k phek , phó hêng liâu tó . Kî bu̍t í māu chhú chi . Bān it iú put chèng , tē tong hū tam , lîm hong tó chhiat , chià hō͘ heng ku . 

Tē 3 pán

jîn , lâng
chi , ê , tī
chho͘ , khí-thâu , chhut-sì ê sî
sèng , sèng , sim-sèng
pún , pún-jiân
siān , hó
sèng , sèng , sim-sèng
siong , saⁿ
kūn , kūn , kūn-óa
si̍p , khì-si̍p , o̍h .
siong , saⁿ
óan , lī-hn̄g , hn̄g
Tī lâng ê khí-thâu in ê sèng pún-jiân hó ; in ê sèng tāi-khài saⁿ-kūn āu-lâi in-ūi in ê khì-si̍p chiah saⁿ lī-hn̄g .
pún siān .’ Sam-jī-keng kì-chài chit chat ê kà-sī sī bô ha̍p Siōng-tè ê chin-lí . Sèng-chheh ê kà-sī chiū-sī kóng , Lán ê sí-chó͘ A-tong kap Hā-oa gôan-pún sī chiâu-chn̂g hó ê láng , āu-lâi ū hō͘ Mô͘-kúi bê-he̍k in ê sim , chiū sit-lo̍h in hó ê sèng . In ê chōe ū liân-lūi--tio̍h bān sè-tāi ê hō͘-è , só͘-í chhut-sì ta̍k-ê t òa chōe lâi , bô chi̍t lâng bô chōe ( Khòaⁿ Lô-má 3 : 10~ 12 ) . Kai-chài Kiù-chú Iâ-so͘ ū lîm-kàu tī chit sè-kan beh têng-thâu-siⁿ lâng ê sim , hō͘ in tùi sìn lâi tit-tio̍h sin ê sim-sèng , chiah thang him-bō͘ hó , óan-hūn pháiⁿ ; ia̍h thang thiàⁿ Siōng-tè kap thiàⁿ pa̍t-lâng chhin-chhiuⁿ pún-sin chit-iūⁿ ( Khòaⁿ Iok-hān 3 : 1~ 18 kap Iok-hān 8 chiuⁿ ) .
Chiông-tiong Tiong-kok miâ-siaⁿ ê sian-siⁿ ū-ê ha̍p Sèng-chheh só͘ kóng , Lâng ê sèng pún-jiân pháiⁿ . Thang khòaⁿ Sûn-chú Sèng-ok-phian . I ū gī-lūn kóng , Nā-sī lâng ê sèug sī hó , chiū m̄-sái lé-gī kap hoat-tō͘ chòe chún-chîn lâi iok-sok i . Ia̍h kóng , siat-sú tû-khi hiah-ê lé-gī kap hoat-tō͘ , chiū lâng ê pháiⁿ liâm-piⁿ hián-chhut . Khó-kia̍n lâng ê sèng pún-jiân sī pháiⁿ , m̄-sī hó . 
kūn , sion óan .’ Sui-jiân lâug ū hun-piat Kun-chú kap Siáu-jîn , iáu-kú in pîⁿ-pîⁿ sī ū-chōe ê lâng . In tī tú-á chhut-sì ê sî bô sím-mi̍h hián-chhut koh-iūⁿ . Chit-ê sī siong-kūn khah ha̍p-lí ê ì̍-sù . Āu-lâi in-ūi in ê só͘ ha̍k-si̍p bô saⁿ-tâng , só͘-í ū hun in ê khóan-sit chòe Kun-chú Siáu-jîn . Chit-ê sī siong-óan ê ì-sú .
kó͘ , siat-sú , kó͘-chhiáⁿ
put , bô
kàu , kà-sī
sèng , sèng-chêng
nái , chiah
chhian , chhian-són , î-e̍k
kàu , ká-sī
chi , ê
tō , hoat-tō͘ , tō-lí
kùi tùi-tiōng , iàu-kín
, ēng
choan , choan-sim
Siat-sú nā bô kà-sī in , in ê sèng-chêng chiū chhian-sóa--khì tī pháiⁿ . Nā beh ēng kà-sī ê hoat-tō͘ , iàu-kín tio̍h ēng choan-sim . 
.’ Pē-bú m̄-nā tio̍h iàu-kín iúⁿ-chhī sòe-kiáⁿ , ia̍h tio̍h ke̍k tùi-tiōng kà-sī in , hō͘ in chai chin-lí kap lé-sò͘ .
sek , chāi-chá
Bng , Bēng-chú
bú , lāu-bú
te̍k , te̍k-sóan , kéng-sóan
lîn , lîn-iū , chhù-piⁿ
chhú , khiā-khí
chú , kiáⁿ
put , m̄
ha̍k , tha̍k
tōan , koah-tn̄g , ka-tn̄g
ki , pò͘-kui
thú , hūi , kiⁿ-hūi
Chāi-chá Bēng-chú ê lāu-bú te̍k-sóan lîn-iū lâi khiā-khí tī-hia . Tng i ê kiáⁿ m̄ tha̍k , chiū koah-tn̄g i ê pò͘-kui kiⁿ-hūi ê sòaⁿ .
Bēng-chú lâi-le̍k ê tāi-lio̍k
, chiū-sī Bēng Kho , jú-miâ Chú-û , sī Cho͘-kok ê lâng . I ê lāu-pē chá-sí , chiū i ê lāu-bú gâu pôe-iúⁿ i , ài i ê kiáⁿ chòe ha̍k-būn ê lâng . I saⁿ-pái sóa chhù . Thâu-chi̍t-pái tòa tī kūn bōng ê só͘-chāi . Bēng-chú lóng sī thit-thô bâi-chòng ê tāi-chì , hō͘ i ê lāu-bú lâi hiâm . Tē-jī-pái sóa khì khiā-khí koe-chhī , Bēng-chú lóng sī thit-thô bóe-bōe ê tāi-chì , hō͘ i ê lāu-bú koh hiâm . Tē-saⁿ-pái sóa tī o̍h-tn̂g ê piⁿ , Bēng-chú chiū ha̍k-si̍p hêng-lé saⁿ-niū ê tāi-chì , hō͘ i ê lāu-bú hoaⁿ-hí tòa tī-hia .
Ū chit-jit Bēng-chú pîn-tōaⁿ m̄ tha̍k-chheh , só͘-í i ê lāu-bú ka-tn̄g kui-pò͘ kà-sī i kóng , Lí m̄-tha̍k chiū m̄-chiâⁿ lâng , chhin-chhiuⁿ góa ka-tn̄g chit ê kui chiū m̄-chiâⁿ pò͘ . Tùi hit-tia̍p Bēng-chú khûn-khûn tha̍k-chheh , āu-lâi chiâⁿ À-sèng . I ê sian-siⁿ chiū sī Khóng-chú ê sun ( Khóng Khip ) ê ha̍k-seng . Kàu sì-cha̍p-hè i pún-sin chiū chhut-lâi chòe sian-siⁿ . I ū piàn-piàn kiâⁿ-iû lia̍t-kok , kà-sī hiah-ê jîn-kun kap jîn-sîn . Khah āu-lâi ta̍k só͘-chāi ê lâng ài saⁿ kong-kek , bô tùi-tiōng i ê tō-lí ; só͘-í i ū ún-ku tī i pún só͘-chāi , tī-hia chha-put-to jī-cha̍p-nî kú kap i ê ha̍k-seng siông-siông chū-hōe . Kàu poeh-cha̍p-sì hè chiah sí , sī Khóng-chú sí liáu-āu pah-gōa nî .
Khóng-chú í-gōa , Tiong-kok lâng khah tōa tùi-tiōng Bēng-chú ê kà-sī .
Tō͘ , Tō͘
Ian , ( Iàn ) ian-kok . Ian-san
san , soaⁿ
iú , ū
gī , ha̍p-gî
hong , hong-hoat
kàu , kà-sī
ngó͘ , gō͘
chú , kiáⁿ
bêng , miâ-siaⁿ
ku , kū lóng , lóng-chóng
iông , pò-iông
Tō͘ Ian-san ū chiong ha̍p-gî ê hong-hoat lâi kà-sī i gō͘-ê kiáⁿ , tì-kàu hō͘ in ê miâ-siaⁿ lóng pò-iông .
.’ sī lâng ê sìⁿ . Tō͘ Ian-san sī ngó͘-tāi Hō͘ Chìn ê lâng . Tī khí-thâu i ê sim-su̍t m̄-hó . Hit-sî bōe ū kiáⁿ . Ū chi̍t-mî i bāng-kìⁿ tit-tio̍h i ê lāu-pē kā i kóng , Tio̍h kóe-pìⁿ , chiah ū kiáⁿ kap hè- siū . Chhíⁿ-lâi , chiū hóan-hóe piàn-khóan . Āu-lâi ū gō͘-ê kiáⁿ . In-ūi i ê gâu kà-sī , in lóng ū chhut-sū .
sī chiong i ê só͘-chāi chòe hō . Kó͘-chá ū chi̍t ê pang-kok hō-chòe Ian . I ê kiaⁿ-siâⁿ miâ kiò Ian-to͘ , sī kūn tī hiān-sî ê Pak-kiaⁿ .
ióng , iúⁿ-chhī
put , bô
kàu , kà-sī
hū , lāu-pē
chi , ê
kò , kè-sit
kàu , kà-sī
put , bô , m̄
giâm , giâm-kín
su , sian-siⁿ
chi , ê
tō , pîn-tōaⁿ , lán-tō
Kan-ta iúⁿ-chhī kiáⁿ bô kà-sī in , sī lāu-pē ê kè-sit . Ia̍h kà-sī bô giâm-kín , sī sian-siⁿ ê pîn-tōaⁿ .
’ . Siat-sú sàng kiáⁿ ji̍p-o̍h tha̍k-chheh , chiū phah-sǹg m̄-bián sòa kà-sī in , che sī pē-bú ê tōa chhò-gō͘ . Koh , gín-ná m̄-sī sian-siⁿ ê , sī pē-bú-ê , só͘-í in ū chám-jiân khah-tōa ê koan-hē .
chú , gín-ná
put , bô , m̄
ha̍k , tha̍k
hui , m̄-sī
, só͘
gî , ha̍p-gî
iù , sòe-hàn , iù-chíⁿ
put , m̄
ha̍k , tha̍k
ló , nó͘ , lāu
hô , cháiⁿ-iūⁿ
ûi , chòe
Gín- ná nā bô tha̍k m̄-sī só͘ ha̍p-gî , in-ūi tī sòe-hàn ê sî nā m̄-tha̍k , kàu lāu beh cháiⁿ-iūⁿ chòe ?
put-ha̍k ló hô ūi .’ Sèng-chheh ū kì chi̍t-chat ê kà-sī kóng , “ Tùi sòe-hàn pē tāng-tàⁿ , iáu-kú lia̍h-chòe kai-chài ” ( Khòaⁿ Iâ-lī-bí Ai-ko ) . Koh Tiong-kok lâng ū si-kù kóng , “ Hek-hoat put-ti khûn-ha̍k chó , pe̍k-thô͘ hong hóe tho̍k-su tî ” ( O͘-thâu-mn̂g m̄-chai chá khûn-tha̍k , pe̍h-thâu-mn̂g chiah hóan-hóe tha̍k-chheh kè-choa ) .
gio̍k , ge̍k
put , bô
tok , tiau-tok
put , bōe-ōe
sêng , sêng , chiâⁿ
khì , khì , khì-khū
jîn , lâng
put , m̄
ha̍k , tha̍k
put , bô-thang , m̄
ti , chai , bat
gī , gī-lí
Ge̍k bô tiau-tok bōe-ōe chiâⁿ khì-khū ; óan-jiân lâng nā m̄-tha̍k , chiū bô thang chai gī-lí .
, put-ti .’ Ha̍k-būn kap gâu ê lâng khah chai tio̍h khûn-khó͘ ; hóan-tńg gû-gōng ê lâng m̄-chai i ê khiàm-kheh , só͘-í ài pîn-tōaⁿ hut-lio̍k , tì-kàu lóng m̄-bat sū .
Thâu-sū í-keng kì-liáu , taⁿ , boeh kì khí-thâū ê iàu-kín chiū-sī hàu-tē .
ûi , chòe
jîn , lâng
chú , kiáⁿ
hong , tng
siàu , siàu-liân
sî , sî , sî-chūn
chhin , chhin-kūn
su , sian-siⁿ
iú , pêng-iú
si̍p , ha̍k-si̍p
lé , lé-sò͘
gî , ui-gî , hoat-tō͘
“ Chòe lâng ê kiáⁿ tng siàu-liân ê sî tio̍h chhin-kūn sian-siⁿ kap pêng-iú , lâi ha̍k-si̍p lé-sò͘ kap ui-gî .
su-iú , si̍p lé-gî .’ Hōan-nā bô thàn lé-sò͘ kap hoat-tō͘ , chiū bûn-ngá ê lâng m̄-ài kap i kau-pê ; só͘-í tio̍h chiū-kūn ko-bêng ê sian-siⁿ kap iú-ek ê pêng-iú , lâi o̍h lé-hoat thang chòe sin-thé gōa-māu ê kun-pún .
hiong , Hiong ( = N̂g Hiong )
kiú , káu
lêng , hè
lêng , ōe
un , un-sio
se̍k , chhn̂g-pho͘ , chhio̍h
hàu , hàu-kèng , ū-hàu
u , tī , i
chhin , pē-bú
, só͘
tong , eng-kai
chip , chip-siú
“ Hiong tī káu-hè ê sî ōe hiáu-tit un-sio ( pē-bú ê ) chhn̂g-pho͘ . Án-ni-siⁿ , hàu-kèng tī pē-bú ê pún-hūn só͘ ta̍k lâng seng- kai tio̍h chip-siú . ”
chiū-sī Hàn-tiâu ê lâng-miâ . I sìⁿ N̂g . Ū lâng thôan kóng , I tī joa̍h--lâng ê sî chiū ēng khe-sìⁿ ia̍t i ê lāu-pē chhn̂g-lāi ê mi̍h hō͘ i liâng ; ia̍h kàu kôaⁿ ê sî chiū ka-kī seng khùn tī bîn-chhn̂g-lāi hō͘ mi̍h lóng sio , chiah hō͘ i ê lāu-pē khì khùn . I ê lāu-bú chá sí ; in-ūi i put-chí siàu-liām i , só͘-í ho̍k-sāi i ê lāu-pē ke̍k ū-hàu ( Khòaⁿ Lé-kì Kò͘-sū ) . Hōan-nā lâng tio̍h chhin-chhiūⁿ chit-ê gín-ná ê hàu-sim lâi ho̍k-sāi i ê sī-tōa-lâng .
Hiông , Hiông ( = Khóng Hiông )
sù , sì
sòe , hè
lêng , ōe
jiōng , niū
lê , lâi-á
( tē ) , tè kiong-kèng , chīn sió-tī ê pún-hūn
u , tī , i
tióng , hiaⁿ-ko , sī-tōa
gî , eng-kai , hap-gî
sian , tāi-seng , thàn-chá
ti , chai
“ Hiông tī sì-hè ê sî ōe hiáu-tit niū lâi-á . Án-ni-siⁿ , Kiong-kèng tī hiaⁿ-ko ê pún-hūn , ta̍k lâng eng-kai tio̍h tāi-seng chai . ”
chiū-sī Hàn-tiâu chi̍t ê jîn-sîn ê miâ . I sìⁿ Khóng , sī Khóng chú ê hō͘-è . Ū lâng thôan kóng , Ū chi̍t-sî i kap chèng hiaⁿ-ko teh saⁿ-kap chia̍h lâi-á , chiū ta̍uh-ta̍uh kéng hit hō sòe lia̍p-á . Lâng mn̄g i ê iân-kò͘ . I ìn kóng , Góa sī sòe-hàn , só͘-í eng-kai tio̍h the̍h sòe-lia̍p . Chong-cho̍k lāi lóng chheng-ho͘ i ê kî-īⁿ ( Khòaⁿ Lé-kì Kò͘-sū ) . Hōan-nā lâng tio̍h o̍h chit ê gín-ná ê khiam-pi lâi niū sī-tōa-lâng .
siú , khí-thâu , tē-it
hàu , ū-hàu , hàu-chhin
tē , chun-kèng , kèng-tiōng
chhù , tē-jī
kiàn , khòaⁿ-kìⁿ
bûn , thiaⁿ-kìⁿ
ti , chai
bó͘ , bó͘-hāng
sò͘ , siàu-ba̍k , siàu ê khóaⁿ-hāng
sek , bat
bó͘ , bó͘-hāng
bûn , bûn-gī , bûn-lí
“ Khí-thâu ê iàu-kín sī hàu-chhin kèng-tióng . ”
“ Tē-jī ê iàu-kín sī tio̍h khòaⁿ-kìⁿ ( chōe-chōe ) , thiaⁿ-kìⁿ ( chōe-chōe ) , lâi chai bó͘-hāng ê siàu-ba̍k , lâi bat bó͘-hāng ê bûn-gī . ”
, chhù .’ Chiàu Tiong-kok lâng phah-sǹg pah-hāng só͘ kiâⁿ ê kun-gôan tē-it iàu-kín chiū-sī Hàu-tē ; nā-sī ta̍k-lâng tio̍h chai i siāng iàu-kín ê pún-hūn sī tio̍h kèng-pài Siōng-tè , in-ūi I chhòng-chō lâng , ia̍h chòe bān-mi̍h ê Chú-cháiⁿ .
, bûn .’ Lâng nā chōe-chōe iat-le̍k khòaⁿ-kìⁿ , chōe-chōe iat-le̍k thiaⁿ-kìⁿ , thiⁿ-ē kó͘-kim ê tāi-chì kap tō͘-lí , chiū ōe hiáu-tit bó͘-sò͘ kap bó͘-bûn .
.’ Chai cha̍p , pah , chheng , bān ê siàu-hāng hō-chòe “ Bó͘-sò͘ . ” 
.’ Bat kó͘-kim sèng-hiân ê sū-chêng hō-chòe “ Bó͘-bûn . ”
Thâu-sū í-ki̍p khí-thâū ê iàu-kín í-keng ū kóng-liáu . taⁿ chiong tē-jī iàu-kín boeh siong-lūn tī ē-tóe ; tāi-seng chiū-sī kì-chài bó͘-sò͘ , āu-lâi sī kì-chài bó͘-bûn . tùi chia khí sī kóng bó͘-sò͘ .
it , chi̍t
jî , kàu
si̍p , cha̍p
si̍p , cha̍p
jî , kàu
pek , pah
pek , pah
jî , kàu
chhian , chheng
chhian , chheng
jî , kàu
bān , bān
“ Sǹg sī tùi Chi̍t chìn kàu Cha̍p , tùi Cha̍p chin kàu Pah tùi Pah chìn kàu Chheng , tùi Chheng chìn kàu Bān . ”
sī siàu-ba̍k ê khí-thâu .
sī siàu-ba̍k ê soah-bé .
Ta̍k só͘-chāi ê lâng nā teh sǹg-siàu sī ài ēng tùi it kàu cha̍p chòe gôan-pún ê siàu-ba̍k . Káⁿ-sī in-ūi lâng ê chńg-thâu-á sī cha̍p-ki .
Lâng hun-piat 1 , 3 , 5 , 7 , 9 chòe khia ; 2 , 4 , 6 , 8 , 10 chòe siang . Ū Tn̂g-lâng ê chheh kóng , si̍p--jī sī chí tang , sai , lâm , pak ê gī-lí , só͘-í chit-jī ū pau-hâm chiâu-chn̂g ê ì-sù .
Tiong-kok lâng ū ēng siàu-ba̍k lâi káng-kiù thiⁿ-tōe kó͘-kim ê tāi chi kap tō-í , só͘-í ū tōa óa-khò Hô-tô͘ kap Pat-kòa , hit-hō . Ia̍h-keng chiông-tiong ia̍h ū lūn Sò͘ .
Lâng ū liû-thôan kóng Siāng kó͘-chá ū chi̍t lâng miâ-kiò Lē Siú lâi pang-chān N̂g-tè chòe Sòan-hoat , chiū-sī sǹg-siàu hoat-tō͘ . Āu-lâi kàu Chiu-kong chiah ū chiâⁿ Kiú-chiong ê hoat , chiū-sī Kiú-kiú ha̍p-sò͘ ê khóan-sit .
Gōa-kok ê lâng khah-siông só͘ ēng ê siàu-ba̍k pún sī tùi A-lat-pek kok chhut ( 1 , 2 , 3 , 4 ) . Koh chit khóan sī tùi Lô-má kok chhut  .
sam , saⁿ
châi , châi-chit , châi-chêng . Sam-châi
chiá , ê
thian , thiⁿ
tē , tē
jîn , lâng
“ Sam-châi--ê chiū-sī Thiⁿ , Tōe , Lâng . ”
.’ Chit-jī ū pún-chit , kôan-lêng kap khùi-la̍t ê ì-sù . Sam-châi ia̍h ū hō Sam-ke̍k kap Sam-gî .
Chiàu Tiong-kok lâng kóng , chòe khí-thâu ê sî ū Thài-ke̍k . Chit ê Thài-ke̍k hòa-chhut Lióng-gî , chiū-sī Iông-khì kap Im-khì , á-sī Thiⁿ kap Tōe . Āu-lâi Lióng-gî ū hòa-sêng Lâng kap bān-mi̍h ; chóng-sī lâng pí hiah-ê mi̍h khah kùi-khì , in-ūi i sī chòe bān-mi̍h ê cheng-lêng , só͘-í hō i chòe châi ná chhin-chhiūⁿ thiⁿ , Tōe chi̍t-iūⁿ . Nā-sī Sèng-chheh só͘ kà-sī m̄-sī án-ni ; chiàⁿ-sī kóng , Tōe , Lâng kap bān-mi̍h lóng-sī to̍k-it chin ê Siōng-tè chhòng-chō--ê ( Khòaⁿ Chhòng-sè-kì l chiuⁿ ) .
Tiong-kok-lāi bô lâng ho̍k-sāi Thài-ke̍k , m̄-chai sī sím-mi̍h in-toaⁿ .
iā ū hō-chòe khiân . Thiⁿ m̄-sī Siōng-tè , Thiⁿ-tē tio̍h ū chi̍t-ê chú-cháiⁿ lâi kóan lâi hō in . Chit-ê chú-cháiⁿ chiū-sī Siōng-tè .
iā ū hō-chòe khun .

1 Bú : Ba̍k kim , ba̍k kim chîⁿ chò-lâng . Tòa sè-kan tio̍h ū chîⁿ chiah kóng ū ōe . Nā-sī góa ū chiâⁿ 5 pah bān ê ka-châi , chóng-sī bô pòaⁿ ê hāu-seⁿ , lóng bē an-ùi góa ê sim . M̄-kú góa ū 3 ê cha-bó͘-kiáⁿ , nā-sī góa beh lâi kā in mn̄g khòaⁿ-māi , mn̄g-khòaⁿ tó chi̍t ê khah thiàⁿ góa , khah ē kham-tit , khó tit góa ê ke-hóe , châi-sán . Góa ê tōa cha-bó͘-kiáⁿ Kim-ki ah !
2 Tióng-lú : Ôe ! A-bú góa lâi .
3 Bú : Lâi leh ! a-bú beh kah lí kóng-ōe .
4 Tióng-lú : Hó . A-bú beh kóng sím-mi̍h chhiáⁿ lí kóng .
5 Bú : Lín lóng bô hiaⁿ-tī , a-bú ū 5 , 60 chiâⁿ pah bān gîn ê ka-châi , bô lâng thang tit , chí-ū lín 3 ê chí-moāi-á , góa beh mn̄g lín 3 ê , khòaⁿ sím-mi̍h lâng khah thiàⁿ góa . Góa chiū beh hō͘ i khah chōe .
6 Tióng : A-bú góa thiàⁿ lí kah chhin-chhiūⁿ kim-gîn hiah-n̍i̍h pó-pòe , in-ūi sè-kan sī kim-gîn siōng-hó .
7 Bú : Hó ! Góa iā thiàⁿ lí kah chhin-chhiūⁿ hiah-n̍i̍h pó-pòe . Lí khì kiò lín sió-bē Ge̍k-hio̍h lâi .
8 Tióng : Hó , Ge̍k-hio̍h ah ! A-bú teh kiò lí .
9 Chhù-lú : Ôe . Góa lâi .
10 Bú : Ge̍k-hio̍h , a-bú ū chiâⁿ-pah bān ê ke-hóe , bô pòaⁿ ê hāu-seⁿ thang tit , chí-ū lín 3 ê chí-moāi-á , góa beh mn̄g lín chí-moāi-á , khòaⁿ lín sím-mi̍h lâng siōng thiàⁿ góa , góa chiū beh khah chē chîⁿ-gîn hō͘ i .
11 Chhù-lú : A-bú o͘h ! Góa siōng thiàⁿ lí .
12 Bú : Lí thiàⁿ góa kàu chhin-chhiūⁿ sím-mi̍h .
13 Chhù : góa thiàⁿ lí kàu chhin-chhiūⁿ chin-chu , pó-ge̍k , hiah-n̍i̍h pó-pòe .
14 Bú : Án-ni chin hó , góa ê sim chin hoaⁿ-hí , góa iā chin thiàⁿ lí , kàu hiah-n̍i̍h pó-pòe . Lí khì kiò lín tē 3 sió-moāi Chu-hoa lâi .
15 Chhù : Chu-hoa , a-bú teh kiò lí , góan a-bú teh chhì-giām , góan chí-moāi-á , koan-hē tit ka-châi ê chu-keh . Góa phah-sǹg , góa sī tē 1 hó ê . In-ūi góa thiàⁿ i kàu siōng pó-pòe ê mi̍h . Chu- hoa ah ! (Chin-chu, Pó-ge̍k) a-bú teh kiò lí .
16 Sam-lú : Ôe , hó, góan a-bú kiò góan 2 ê tōa-chí khì mn̄g in khòaⁿ thiàⁿ i kàu sím-mi̍h ? Góan toa chí kóng thiàⁿ i kàu kim-gîn , góan jī-ché kóng thiàⁿ i kàu chin-chu pó-ge̍k . Taⁿ góa beh thiáⁿ i kàu sím-mi̍h
Ah ! Góa khì hù S . S ( Chú-ji̍t-o̍h ) chi sî sian-siⁿ ū kóng , Ki-tok-tô͘ sī tē-siōng chi iâm , siōng tē-it pó-pòe ê mi̍h chòe ū lī-ek lâng ê mi̍h-kiāⁿ . A-bú góa lâi lah .
17 Bú : Hó ! lâi . A-bú kā lí kóng , A-bú ū 5 , 6 cha̍p bān ê châi-sán lóng bô hāu-siⁿ thang tit . Chiah ê ka-sán , só͘-í góa ài chai lín 3 ê chí-moāi-á , sím-mi̍h lâng chòe tē-it thiàⁿ góa , góa chiū beh siōng chōe hō͘ i .
18 Sam-lú : A-bú ah , góa chin thiàⁿ lí , góa thiàⁿ lí kàu iâm hiah-n̍i̍h pó-pòe .
19 Bú : Lí thiàⁿ góa kàu iâm beh sí .
20 Sam-lú : A-bú ah , lâng iâm sī chin pó-pòe neh .
21 Bú : M̄-bián kóng , kín-kín kh , góa thiàⁿ lí chit ê bô lō͘-ēng . Lín a-ché thiàⁿ góa kàu kim-gîn , lín jī-chè thiàⁿ góa kàu chin-chu , pó-ge̍k hiah-n̍i̍h pó-pòe , lí thiàⁿ góa kàu iâm . Iâm sī kiâm tok-tok , iā sī chin chho͘-sio̍k ê mi̍h , 1 khó͘-gînⁿ bé tio̍h chi̍t-tōa-tui . Taⁿ í-āu beh lia̍h lí chò kán ēng , tio̍h khì kā góa sé-saⁿ , sàu-tè , ak hoe-hn̂g . ( Sam-lú thè-tiûⁿ )
24 Bú : Kim-ki , Ge̍k-hio̍h lâi leh .
Tióng . Chhù-lú 25 : Hó góan lâi . A-bú kiò beh chhòng sím-mi̍h ?
26 Bú : A-bú chin thiàⁿ lín 2 ê , iā chai lín 2 ê kàu-gia̍h thiàⁿ góa . Taⁿ beh kā lín chò siōng hó ê se-chong hō͘ lín chhēng , iā beh chhōa lín lâi-khì sè-kài lú-hêng . Taⁿ lâi-khì se-chong tiàm .
27 Tióng-lú : Hó , kín-kín lâi-khì , a-bú .
28 Chhù-lú : A-bú , Chu-hoa neh .
29 Bú : Chu-hoa bô iàu-kín , m̄ hō͘ i khì . Lán chò lán lâi-khì .

30 Sam-lú : ( chhut lâi the sàu tè ) chhiùⁿ-koa ( Kū 208 siú chi khek-tiāu )
Kim-ji̍t góaē- tit oa̍h , lóng sī tùi óa-khò Chú , sui-jiân siū sí , iáu-kú bô choa̍h lóng-sī lī-ek ê sū . 
31 A-pô : Chu-hoa , lí teh háu siáⁿ tāi-chì ?
32 Sam-lú : Ah ! góa siū oan-óng , góan a-bú kiò góan saⁿ ê chí-moāi-á khì mn̄g-khòaⁿ góan tāi-ke thiàⁿ i kàu sím-mi̍h ? Góan tōa-chí kóng thiàⁿ i kàu kim gîm . Jī-ché kóng thiàⁿ i kàu chin-chu , pó ge̍k , iā mn̄g góa , góa kóng thiàⁿ i kàu iâm , i chiū chin siū-khì , put chí m̄-gōan góa , kek-tio̍k góa , khó͘-to̍k góa , kóng góa thiàⁿ i kàu iâm beh sí . Kóng iâm sī chho͘-sio̍k ê mi̍h , kiâm tok-tok . Kóng i thiàⁿ góa bô lō͘-ēng .
Nā-sī góa khì hù S . S ê sî , S . S ê sian-seⁿ kóng , iâm sī tē-it pó-pòe . sī iâm teh lī-ek siā-hōe ê chèng-lâng . Nā-sī i kóng góa khòa-khin i , bô-iáⁿ thiàⁿ i . Taⁿ beh lia̍h góa chò cha-bó͘-kán 
33 A-pô : Án-ni a-pô kā lí kóng lí m̄-bián háu , iā m̄-bián hôan-ló , a-pô beh thè lí siat-kè , hō͘ lí ê lāu-bú ē lí-kái lí , sòa ōe hóan-tńg thiàⁿ lí , khah iâⁿ-kòe thiàⁿ lín 2 ê tōa-chí . Taⁿ ji̍p lâi-khì .
34 Saⁿ : . . , hó , to-siā .
35 Bú : A-pô ah !
36 Pô : Ôe ! Beh chhòng sím-mi̍h ?
37 Bú : Lí kim-ji̍t tio̍h khì kā góa thâi 1 chiah hóe-ke , chi̍t chiah hoan-ah , bé 2 bóe ka-la̍h hî , beh chú âng-sio-hî , ti-bah āu-chē khah chiaⁿ--ê , kā i bé chi̍t thiú , iā bé hî-chhì , iàn-o , ki-chiam , bo̍k-jíⁿ , hún-chiáu-nn̄g , ian-thiú , âng-hê , âng-chîm , lê-bah , pau-hî , téng-téng bé chi̍t-kóa khah iù-lō͘ ê chhài , beh lâi pān chi̍t tǹg ê hí-iân , beh lâi kah góa 2 ê cha-bó͘ kiáⁿ saⁿ-kap chia̍h saⁿ-kap hoaⁿ-hí .
38 Pô : Hó , góa lâi-khì siat-hoat ( pān-toh ) .
39 Pô : Lāu-thài-thài , chhài lóng pān hó lah . Chhiáⁿ lín chhut lâi-khì chiah .
40 Bú : Kim-ki , Ge̍k-hio̍h ah , lâi chiah o͘h !
41 Tióng-lú : Hó , góa lâi . ( góan me-meh neh ? )
42 Chhù-lú : A-bú kin-á-ji̍t sī sím-mi̍h ji̍t , pān kah chia̍h chheⁿ-chhau .
43 Bú : che , a-bú hoaⁿ-hí lín 2 ê chí-moāi-á ê hí-iân . Taⁿ lâi chiah .
44 Tióng-lú : góan sió-moāi neh ?
45 Bú : I bô iàu-kín chò lán chia̍h . ( chia̍h bô kiâm , 3 ê lóng teh hiâm )
46 Bú : A-pô ah ! lâi leh .
47 Pô : Hó , góa lâi , thài-thài ū sím-mi̍h tāi-chì ?
48 Bú : Lí pêng-siông sî to chin gâu chú-chhài pān-toh , kin-á-ji̍t thài chù kah che lóng bô-bī bô-sò͘ , chin pháiⁿ-chia̍h .
49 Pô : Ah ! káⁿ-sī góa bē k- tit chham iâm . Góa koh phâng lâi-khì têng chú ( têng tiâu-hô bī ) .
50 Tióng : A-bú , lán khì chù-bûn ê i-ho̍k tī-sî beh lâi-khì hiaⁿ̍h ?
51 Bú : Lán ē hng chiah lâi-khì khòaⁿ-māi .
52 Chhù-lú : A-bú lán beh lâi-khì sè-kài it chiu ê lú-hêng , tang-sî beh chhut-hoat ?
53 Bú : Sí goe̍h chhe chiah lâi-khì , in-ūi hit sî eng-hoe tng teh khui , siōng hó kéng-tì khah sim-sek .
Pô keh lú-tiong ( phâng chhài lâi ) . 
54 Bú : Kim-ki , Ge̍k-hio̍h taⁿ koh lâi chia̍h . Tio̍h lah ! Lí m̄-tō chú án-ni chiah hó chu-bī . M̄ bô , bô-chhái chi̍t-kóa hó hî , hó bah , hó ke , hó ah , chú kah bô-bī bô-sò͘ .
55 Tióng , Chhù ( lóng kóng ) : Tio̍h lah , chit-má án-ni chin hó-chia̍h .
56 Tióng : A-pô to sī gâu liāu lí ê lâng , tú-á thài ē chú án-ni chin kî-koài .
57 Pô : thài-thài ah , sió-chiá ah , che hô hî , hó bah , hó ke , hó ah ē hó-chia̍h sī cháiⁿ-iūⁿ neh ? lín kám chai ?
Góa kā lí kóng ! Che hó-chia̍h sī tùi iâm lâi , nā bô chham iâm , sui-jiân lōa-chē ke-ah , kah hó hî hó bah , mā bē hó-chia̍h . Che sī sím-mi̍h ì-sù neh ? 
Lí kóng tióng-lú Kim-ki , chhù-lú Ge̍k-hio̍h m̄ chai lí ê t-saⁿ cha-bó͘-kiáⁿ Chu-hoa thiàⁿ lí ê ì-gī ê pó-pòe . Lí ê tē-saⁿ lú-jî ê thiàⁿ lí si̍t-chāi sī bô-hêng ê thiàⁿ , sī cheng-sîn-chiūⁿ ê thiàⁿ , koh-khah ū ì-gī ū kè-ta̍t ê thiàⁿ . Che sī sè-kài-chiūⁿ , chôan jîn-lūi bô bē sái-tit ê thiàⁿ . 
In-ūi lí ê tē-saⁿ cha-bó͘-kiáⁿ Chu-hoa ū khì kàu-hōe hù S . s , ū thiaⁿ-kìⁿ sian-seⁿ kóng Iâ-so͘ ê kà-sī , kiò i ê ha̍k-seng tio̍h chò tē-siōng ê iâm lâi tiâu-hô siā-hōe , hō͘ siā-hōe chiâⁿ-chò súi-súi ū ì-gī , ū kè-ta̍t ko-sióng ê siā-hōe . 
án-ni , iâm sui-jiân tī siā-hōe-chiūⁿ hō͘ lâng khòaⁿ chò chho͘-sio̍k bô tē-ūi , lâng bô him-siān . Iau-kú iâm tī siā-hōe-chiūⁿ sī chòe tē-it tōa lō͘-ēng , chôan sè-kài chi jîn-lūi bô iâm bē ēng-tit . Án-ni iâm sī hō͘ mi̍h hó-chia̍h , hō͘ mi̍h-kiāⁿ bē pháiⁿ--khì , hō͘ siā-hōe-chiūⁿ chi lâng ū hó ê seng-oa̍h ì-gī . Án-ni ê pún-chit chiū-sī ài .
58 Bú : Ah , góa í-chêng m̄ bat iâm ê pó-pòe , chiū-sī m̄ chai góa chit ê tē-saⁿ cha-bó͘-kiáⁿ ê thiàⁿ góa ê chin ì-gī . Taⁿ kóaⁿ-kín kā góa kiò góa ê tē-saⁿ cha-bó͘-kiáⁿ Chu-hoa lâi .
59 Pô : Chu-hoa ah ! Kín-kín lâi ! Lín a-bú teh kiò lí loh .
60 Sam-lú : Hó ! góa lâi . A-bú beh chhòng sím-mi̍h tāi-chì ?
61 Bú : Ah ! góa só͘ thiàⁿ ê tē-saⁿ lú-jî , góa chêng chin oan-óng lí , góa chêng m̄ chai lí thiàⁿ góa iâm ê ì-gī hiah hó ! Tì-kàu gō͘-kái , m̄-ti̍h lí , khó͘-to̍k lí .
Lí khì pái-tn̂g thiaⁿ tō-lí , thiaⁿ kah hiah ū tì-sek , góa lóng m̄ chai . Án-ni lí tio̍h thè góa kî-tó , kiû IS sià-bián góa , góa iā beh chhōa lín 2 ê ché-ché kah lí lâi-khì thiaⁿ tō-lí . Lâi-khì siū Iâ-so͘ ê kám-hòa .
62 Sam-lú : A-bú , án-ni chin hó , góa chêng mā-sī m̄ bat , sī S . s ê sian-siⁿ kà góa--ê , góa chiah chai .
Taⁿ lán tio̍h chôan-ke lâi-khì sìn Iâ-so͘ chò IS ê ha̍k-seng , chò sè-kan ê iâm , hō͘ chit ê siā-hōe kín-kín piàn chò hó ê siā-hōe , ū ì-gī ê siā-hōe , ū hēng-hok ê siā-hōe . 
63 Pô : Án-ni lán tio̍h tâng-sim lâi gîm-si chàn-bí Chú ! ( 317 siú 4 chiat )
Chù : , chhin-chhiūⁿ ê kán-siá .
Jîn-bu̍t : bú Siok-hûn Tō-ián Ông
Tióng-lú Sò͘-hiong
Chhù-lú Sò͘-chin
Sam-lú Sò͘-lí
A-pô Khó͘ Siám
Sió-ki Iú-chì-chiá

Sèng-keng sóan-lio̍k Sù-tô͘ hēng-tōan 

Chit pún Sù-tô͘ Hēng-tōan , sī Lō͘-ka só͘ kì--ê . Chit ê Lō͘-ka sī phok-ha̍k ê i-seng . I bat kap Pó-lô chhut-gōa thôan-tō , koh ū chhâ-khó Iâ-so͘ ê sū , só͘-í chiah ōe siông-sè chai Iâ-so͘ kap sù-tô͘ ê lâi-le̍k . In-ūi Lō͘-ka kì-chài Hok-im-tōan sī teh kóng-khí Iâ-so͘ ê lâi-le̍k , i chiū sòa kì Iâ-so͘ chiūⁿ-thiⁿ liáu-āu , sù-tô͘ kap kàu-hōe só͘ le̍k-kè ê sū . I só͘ kì ê Lō͘-ka hok-im-tōan kap Sù-tô͘ Hēng-tōan lóng sī ēng Hi-lī-nî jī siá--ê bûn-be̍k put-chí hó . 
Iâ-so͘ beh chiūⁿ-thiⁿ ê sî chiū tùi sù-tô͘ kóng , “ Bo̍h-tit lī-khui Iâ-lō͘-sat-léng , tio̍h thèng-hāu Pē só͘ èng-ún , chiū-sī lín tùi góa só͘ thiaⁿ-kìⁿ ê , in-ūi sī Iok-hān ēng chúi kiâⁿ sóe-lé , to̍k-to̍k lín bô jōa-kú beh niá-siū Sèng Sîn ê sóe-chheng . ” Iâ-so͘ chiūⁿ-thiⁿ liáu-āu ha̍k-seng chiū tò-khì Iâ-lō͘-sat-léng , chiūⁿ lâu-téng chi̍t-sim choan-bū kî-tó .
Iâ-so͘ chiūⁿ-thiⁿ koh cha̍p-ji̍t , chiū-sī gō͘-sûn-choeh ê sî . Chit ê gō͘-sûn-choeh ê ì-sù , sī in-ūi tùi Jû-oa̍t-choeh khí , kàu Siōng-tè chhōa Í-sek-lia̍t ê peh-sìⁿ chhut Ai-ki̍p kàu Se-nái soaⁿ thôan cha̍p-tiâu-kài ê ji̍t , tú-tú sī gō͘-cha̍p ji̍t , só͘-í kiò-chòe gō͘-cha̍p-ji̍t-choeh . Chit ê choeh sī āu-lâi Siōng-tè bēng-lēng Í-sek-lia̍t peh-sìⁿ lâi siat--ê ( Khòaⁿ Lī-bī-kì 23 : 15 , 16 ; Sin-bēng-kì 16 : 9 ) .
Chit ê choeh ia̍h koh miâ-kiò ngó͘-kok chho͘-siu ê choeh , in-ūi tī chit ê choeh lâng tio̍h ēng khí-thâu se̍k ê ngó͘-kok lâi hiàn hō͘ Siōng-tè ( Khòaⁿ Lī-bī-kì 23 : 15 , 16 , 17 ) .
Só͘-í tī chit ji̍t m̄-nā thong Iû-thài , Sat-má-lī-a , Ka-lī-lī ta̍k ke ū lâng tòa mī-hún lâi hiàn hō͘ Siōng-tè , liân chhut-gōa ê Í-sek-lia̍t lâng kap chhut-gōa siⁿ-thòaⁿ ê kiáⁿ-sun , ia̍h tio̍h tńg-lâi hiàn-chè-siōng-tè . Só͘-í tī chi̍t ji̍t lâng-soaⁿ lâng-hái kúi-nā cha̍p sek ê khiuⁿ-kháu ê lâng lóng kàu Iâ-lō͘-sat-léng lâi siú chit ê choeh-ji̍t . 
Hit-ji̍t ha̍k-seng lóng chū-chi̍p . “ Hut-jiân tùi thiⁿ ū siaⁿ chhin-chhiūⁿ put-chí thàu ê hong , lâi chhiong-móa in só͘ chē ê chhù . Chiū khòaⁿ-kìⁿ hé-iām chhin-chhiūⁿ chi̍h , siang-chhe lâi hioh tī ta̍k-lâng ê téng-bīn ; chèng-lâng hō͘ Sèng Sîn kám-tōng , ōe kóng ta̍k kok ê khiuⁿ-kháu . ”
Chit ê tāi-chì thôan-pò , chiū thong lâi siú choeh , kèng-khiân ê Í-sek-lia̍t lâng oe-oe tīn-tīn cháu khì khòaⁿ . Ha̍k-seng chiū chiàu ta̍k lâng in só͘ bat ê thó͘-khiuⁿ kóng tō͘ lí hō͘ in thiaⁿ . “ Só͘-í chèng-lâng kî-koài , giâu-gî saⁿ-kap mn̄g kóng , Che sím-mi̍h ì-sù ? ū lâng ki-chhì in kóng , Chiah-ê lâng chiú-chùi . ” Pí-tek chiū khí-lâi khiā kóng . Góan sī tit-tio̍h Sèng Sîn ê chhiong-móa , chiah ū án-ni , sòa káng-lūn Iâ-so͘ tèng tī si̍p-jī-kè , tùi sí koh-oa̍h ê tāi-chì , koh chek pī in hāi sí Iâ-so͘ . Chèng-lâng thiaⁿ i ê ōe sim-koaⁿ chhin-chhiūⁿ chhì teh chha̍k , tōa siū kám-kek , óa lâi mn̄g Pí-tek kap sù-tô͘ kóng , “ Hiaⁿ-tī góan tio̍h cháiⁿ-iūⁿ chòe . ” Pí-tek kóng , “ Lín tio̍h hóan-hóe , kèng-hōng Iâ-so͘ Ki-tok ê miâ lâi niá sóe-lé , kàu tit-tio̍h chōe sià-bián , án-ni chiū thang niá-siū Sèng Sìn . ” Hit-ji̍t chōe-chōe lâng hoaⁿ-hí chiap-la̍p i ê ōe , lóng-chóng ū saⁿ-chheng lâng niá sóe-lé . 

Iâ-so͘ chiūⁿ-thiⁿ liáu-āu , chèng sù-tô͘ kap lâi sìn Kiù-chú ê lâng , in m̄-sī sûi-sî it chīn pàng-sak Mô͘-se kap kū ê lé-sò͘ . In sui-jiân sī siú lán hiān-sî ê lé-pài-ji̍t , ta̍k lé-pài saⁿ-kap siú bóan-chhan kì-liām Kiù-chú ê tōa-un , saⁿ bian-lē saⁿ khó͘-khǹg , saⁿ-kap kî-tó ; iáu-kú ia̍h sòa siú an-hioh-ji̍t , iû-gôan chiūⁿ tiān kî-tó siú choeh-kî , chóng-sī bô hiàn-chè , bô siú kat-lé . Chiàu Iû-thài lâng ê lē kūn tiān-tn̂g kèng-khiân ê lâng chá-àm éng ū chiūⁿ tiān kî-tó . 
Ū chi̍t ji̍t Pí-tek kap Iok-hān ē-po͘ saⁿ tiám chiūⁿ tiān-tn̂g , beh khì kî-tó . Tú-á kàu tiān , beh ji̍p mn̂g ê sî , tú-tio̍h chi̍t ê chhut-sì pái-kha ê khit-chia̍h . Pí-tek chiū ēng Iâ-so͘ ê miâ i-hó i . In chiah-ê sù-tô͘ nā beh kiâⁿ sím-mi̍h koh-iūⁿ ê sîn-jiah éng sī kóng , “ Góa óa-khò Iâ-so͘ Ki-tok ê miâ bēng-lēng , á-sī hō͘ lí cháiⁿ-iūⁿ . ”
Hit ê pái-kha--ê sûi-sî hó , tè Pí-tek , Iok-hān ji̍p tiān-lāi tiô-thiàu o-ló Siōng-tè . Chiah-ê tiān-lāi ê lâng kap ji̍p tiān lâi kî-tó ê lâng khòaⁿ-kìⁿ chit ê khit-chia̍h chhut-sì pái-kha , taⁿ ōe tiô-thiàu chiū tōa gông-ngia̍h , lóng-chóng ûi lâi khòaⁿ . Pí-tek chiū sūn ki-hōe kóng , Iû-thài lâng hāi-sí Kiù-chú , taⁿ i sī ēng Kiù-chú Iâ-so͘ ê miâ lâi i-hó chit ê khit-chia̍h ia̍h khǹg in tio̍h hóan-hóe lâi sìn-khò Iâ-so͘ tit-tio̍h kiù . 
Chè-si , tiān-si kap Sat-thó͘-kai ê lâng khòaⁿ-kìⁿ chèng-lâng lóng ûi-lûi teh hōa-hōa-kún , chiū kín-kín lâi , thiaⁿ-kìⁿ Pí-tek teh kà sī peh-sìⁿ , ín-khí Iâ-so͘ hō͘ in thâi-sí ū koh-oa̍h , chiū lia̍h in nn̄g lâng khì koaiⁿ-kaⁿ , hit ê khit-chia̍h iā sòa lia̍h-khì . 
Lán tha̍k Sù-tô͘ Hēng-tōan chiū chai khah-siông sī chè-si , tha̍k-chheh lâng Hoat-lī-sài lâng , in kiat chòe chi̍t-tóng kap Sat-thó͘-kai lâng lâi chòe sù-tô͘ ê tùi-te̍k . In-ūi chè-si chiah-ê lâng sī Iû-thài kok ê siōng-téng lâng , taⁿ khòaⁿ-kìⁿ peh-sìⁿ thiaⁿ-kìⁿ sù-tô͘ ê kà-sī , chiū kiaⁿ-liáu khah bô chun-kèng in . Koh sù-tô͘ siông-siông kóng-khí in hāi-sí Kiù-chú , sī chin tāng-chōe , tùi án-ni tōa m̄-kam-gōan . 
Koh , sù-tô͘ nā kóng tō͘ lí ê sî siông-siông kóng Iâ-so͘ koh oa̍h , lâng nā sìn i , ōe hióng-siū éng-óan-oa̍h . . Sat-thó͘-kai kàu ê lâng in m̄-sìn koh-oa̍h ê tō-lí , tùi án-ni ia̍h tōa m̄-kam-gōan . 
Sat-thó͘-kai kàu in bô sím-mi̍h sìn Mô͘-se ê lu̍t-lē , ia̍h bô hiàn-chè . Chè-si kap Hoat-lī-sài lâng , pún-jiân bô sím-mi̍h kap Sat-thó͘-kai lâng saⁿ kau-pôe , taⁿ in-ūi khún-tio̍k sù-tô͘ chiū kiat-liat chòe chi̍t-tóng . 
Kàu kè-ji̍t kong-hōe tiàu Pí-tek , Iok-hān khì sím-mn̄g . Iû-thài kok sui-jiân sī Lô-má ê sio̍k-kok , Lô-má ū siat koaⁿ-hú lâi kóan in , iáu-kú Iû-thài ê peh-sìⁿ nā hōan-tio̍h Mô͘-se ê lu̍t-lē , á-sī in ê hong-sio̍k , Lô-má ū chún Iû-thài kok chāi-tōe ê chhit-cha̍p-jī ê thâu-lâng , chiū-sī chi̍t ê chè-si-thâu , kap jī-cha̍p-saⁿ ê tōa chè-si , koh jī-cha̍p-sì ê sī-tōa-lâng , kap jī-cha̍p-sì ê tha̍k-chheh lâng , lâi sím-àn . Chí 72 lâng chiū-sī Iû-thài miâ kiò Iû-thài ê kong-hōe .
Chit ê kong-hōe ê kong-tn̂g sī kap tiān-tn̂g chòe keh-piah . In ōe-sái-tit gí lâng ê chōe , ia̍h ōe-sái-tit ta̍k hō ê hêng-hoa̍t lâng , chóng-sī nā beh tēng sí-chōe hāi-sí lâng tio̍h chiong àn , sàng hō͘ Lô-má ê koaⁿ-hú . 
Kong-hōe chiū mn̄g Pí-tek , Iok-hān kóng , “ Lín sī ēng sím-mi̍h kôan-pèng , ēng sím-mi̍h lâng ê miâ hō͘ chit ê pái-kha khit-chia̍h ōe kiâⁿ ? ” Pí-tek hó͘-táⁿ hun-sò͘ kóng , “ Peh-sìⁿ ê iú-si-koaⁿ kap Í-sek-lia̍t ê tiúⁿ-ló , kin-á-ji̍t in-ūi pīⁿ-lâng tit-tio̍h un-tián ê iân-kò͘ , lín mn̄g góan cháiⁿ-iūⁿ tit-tio̍h hó , chiū-sī lín kap Í-sek-lia̍t ê peh-sìⁿ tio̍h chai Ná-sat-le̍k lâng Iâ-so͘ Ki-tok , lín só͘ tèng tī si̍p-jī-kè ê . Siōng-tè hō͘ i koh oa̍h , chiū-sī ēng i ê miâ hō͘ chit lâng ê pīⁿ tit-tio̍h hó . Pàng-sak chit ê , bô pa̍t ê Kiù-chú , sī thiⁿ-ē bô siúⁿ-sù pa̍t ê miâ thang hō͘ lâng tit-tio̍h kiù . Chèng-lâng khòaⁿ-kìⁿ Pí-tek , Iok-hān put-chí hó-táⁿ kóng-ōe , chai sī bô ha̍k-būn ê lâng , chiū kî-koài . ” Koh jīn-tit in bat tè Iâ-so͘ . Iā khòaⁿ-tio̍h tit-tio̍h i-hó ê lâng , kap in saⁿ-kap khiā-teh , chiū bô ōe-thang piān-pok , chóng-sī m̄-ài in sì-kòe pò-iông Iâ-so͘ ê miâ , tiàu sù-tô͘ giâm-giâm kìm-chí i . 
Pí-tek , Iok-hān chiū kóng , “ Thiaⁿ lín ê ōe pí thiaⁿ Siōng-tè ê ōe khah kè-thâu , tī Siōng-tè ê bīn-chêng kám ōe kóng sī kong-gī mah ? hō͘ lín siūⁿ-khòaⁿ . Góan só͘ khòaⁿ-kìⁿ , só͘ thiaⁿ-kìⁿ put-tek-put tio̍h kóng . ” 
Kàu tńg-lâi , Pí-tek , Iok-hān chiū chiong chit ê tāi-chì kā chèng sù-tô͘ kap pêng-iú kóng . Chèng-lâng tōa siū kám-kek , tâng-sim kám-siā o-ló Siōng-tè . Kî-tó ê sî só͘ chū-chi̍p ê só͘-chāi , ná chhin-chhiūⁿ tōe-tāng , che sī in-ūi Sèng Sîn kàng-lîm , chèng-lâng tōa siū kám-tōng , hó-táⁿ kan-chèng tō-lí . 

Chāi-chá sù-tô͘ kap sìn Chú ê hiaⁿ-tī chí-bē , in sui-jiân ū ê bô siâng sìⁿ , bô siâng cho̍k , bô siâng kok , iáu-kú siū tāi-ke saⁿ khóan-thāi chhin-chhiūⁿ chì-chhin ê pē-bú , hiaⁿ-tī , chí-bē . In nā-ū ke hé chîⁿ-gûn sī khòaⁿ chòe saⁿ-kap ê , tāi-ke saⁿ-kap ēng , saⁿ pang-chān , saⁿ hû-chhî , só͘-í bô khiàm-kheh ê lâng . Nā sī chiah-ê lóng-chóng m̄-sī chhut tī lâng ê bián-kióng , chiū-sī tùi ta̍k lâng ka-kī hoaⁿ-hí kam-gōan . In hit sî ū chek kong-chîⁿ , nā-ū hó-gia̍h ū hiān-gûn ê , i chiū chiong hiān-gûn lâi chhiong-lo̍h kong ; bô hiān-gûn ū chōe ke-hé ê chiū bōe i ê ke-hé lâi chòe kong ê lō͘-ēng . 
Ū chi̍t ê sìn Chú ê Lī-bī-cho̍k ê lâng miâ kiò Iok-Sek , sù-tô͘ kiò i chòe Pa-ná-pa . ( Chit lâng āu-lâi ū tè Pó-lô kàu Ku-pí-lō͘ , An-thê-o , Í-ko-liām , Lō͘-sū-tek , Tek-pì , chiong-kūn chi̍t nn̄g nî saⁿ-kap thôan tō-lí ) . I ū bōe i ê chhân , chiong gûn lâi kau sù-tô͘ . Koh ū chi̍t lâng miâ kiò A-ná-nî-a kap i ê hū-jîn-lâng Sat-hui-lat , in ia̍h chiong in ê gia̍p khì piàn-bōe , beh lâi chhiong-kong . 
Nn̄g lâng tâng-sim ha̍p-ì saⁿ-kap phah-thong-thò kóng , “ Lán chiong só͘ ê gûn lâu tām-po̍h khí-lâi ka-kī ēng chiū hó . Lán gûn bōe chiah chōe , lâu chí kúi kho͘ , sù-tô͘ beh thài ōe chai . In ōe phah-sǹg lán chiong só͘ bōe ê , lóng ū hiàn-kong . 
Tùi án-ni chiū chiong gûn khì kau sù-tô͘ . In nn̄g lâng chòe chit ê tāi-chì , ì-sù káⁿ m̄-sī lia̍h chit ê gûn hiàn-kong chòe tōa iàu-kín , phah-sǹg sī ài hō͘ lâng o-ló in tōa-liōng . Siat-sú sī chhut tī chin-sim chiū chiong chiah-ê gûn lóng-chóng hiàn , iáu-kú kiaⁿ-liáu bô kàu , kiám káⁿ àm-chīⁿ lâu khí-lâi mah ?
Án-ni in gōng-gōng siūⁿ phah-sǹg bōe chit ê gia̍p m̄-sī kong ê gia̍p , ia̍h m̄-sī sù-tô͘ chòe tiong lâng , ia̍h sù-tô͘ bōe chhâ ta̍k ê chhîⁿ , só͘-í in siūⁿ sù-tô͘ hō͘ in ōe phiàn-tit . Sū-put-ti in m̄-nā sī phiàn sù-tô͘ kap kàu-hōe , chiū-sī beh phiàn bû-só͘-put-ti ê Siōng-tè . A-ná-nî-a chiong chiah-ê gûn lâi iok tī sù-tô͘ ê bīn-chêng . Sèng Sîn sûi-sî ji̍p Pí-tek ê sim hō͘ i chai chit ê tāi-chì . I chiū chek-pī i kóng , “ A-ná-nî-a siáⁿ-sū hō͘ Mô͘-kúi bê-he̍k lí ê sim ? Lí àm-chīⁿ siu-khǹg bōe chhân ê Kim , sī beh khi-môa Sèng Sîn mah ? Chhân iáu-bē bōe kám m̄-sī lí ê chhân mah ? í-keng bōe kám m̄-sī lí ê kim mah ? siáⁿ-sū sim-koaⁿ siⁿ-khí chit ê liām-thâu ? lí m̄-sī khi-môa lâng , chiū-sī khi-môa Siōng-tè . ” A-ná-nî-a thiaⁿ-kìⁿ che ōe , poa̍h-tó , khùi-tn̄g . Thêng ū sî-pòaⁿ-kú , i ê hū-jîn-lâng ia̍h ji̍p-lâi bē chai chit ê tāi-chì . 
Pí-tek kóng , “ Lí bōe chhân ê kè-chîⁿ , nā-ū chia-ê mah ? ” Ìn I kóng , “ To̍k-to̍k chiah-ê . ” Pí-tek kóng , “ Lín siáⁿ-sū kè-bô͘ beh chhì Chú ê Sèng Sîn ? bâi-chòng lí ê tiōng-hu ê lâng , i ê kha í-keng kàu mn̂g , ia̍h teh beh kng lí chhut-khì bâi-chòng . ” Hū-jîn-lâng liâm-piⁿ poa̍h-tó tī i ê bīn-chêng khùi-tn̄g . Sèng-hōe kap thiaⁿ ê lâng lóng tōa kiaⁿ . “ Iâ-hô-hoa Lí kàm-chhat góa . Góa teh chē á-sī khí-lâi , teh khùn á-sī cheng-sîn , Lí siông-sè chai . Góa ê sim-lāi teh siūⁿ á-bē hoat-chhut , í í- keng chai kú-kú . Góa ê kiâⁿ-ta̍h Lí siông-sè kàm-chhat ” ( Si-phian 139 : 1 , 2 , 3 )
“ Kiâⁿ chin-si̍t ê lâng sī Iâ-hô-hoa só͘ hoaⁿ-hí ; ké-chòe--ê hō͘ i òan-hūn . ” ( Chim-giân 12 : 22 ) .

Sù-tô͘ í-ki̍p sìn Chú ê hiaⁿ-tī khah-siông chū-chi̍p tī Sò-lô-bûn ê léng-lông . Chit ê lông sī tī tiān-tn̂g ê tang-sì kap tiān-tn̂g saⁿ-liân . I ê koâiⁿ sì tn̄g , koh put-chí súi ; sī ēng khek hoe-chiáu , jîn-bu̍t ê sia̍h-chio̍h chòe thiāu . 
Pí-tek tī hia sī chòe in sìn Chú ê lâng ê thâu . Siōng-tè ia̍h siúⁿ-sù I ū kôan-lêng thang kiâⁿ sîn-jiah lâi i-hó pīⁿ-thiàⁿ , só͘-í Iâ-lō͘-sat-léng siâⁿ lāi-gōa kap kūn-hū ê siâⁿ ê lâng nā-ū phòa-pīⁿ hōan siâ-sîn lóng lâi chhē Pí-tek . 
Ū lâng ēng chhio̍h he̍k-sī pò͘ chòe pho͘-kài , kng pīⁿ-lâng hē tī koe-lō͘-piⁿ , in-ūi Pí-tek nā tùi hia kè , nā tit-tio̍h I lâng-ńg jia-tio̍h , i ê pīⁿ sûi-sî hó . Chè-si-tiúⁿ kap i tâng-tóng ê lâng thiaⁿ-kìⁿ chiah-ê tāi-chì put-chí siū-khì , chiū lia̍h sù-tô͘ koaiⁿ-kaⁿ . Chú ê thiⁿ-sài mî-sî khui kaⁿ-mn̂g , chhōa Pí-tek in chhut-khì kā in kóng , “ Khì khiā tī tiān-tn̂g-lāi chiong chit ê oa̍h-miā ê tō-lí lâi kà-sī peh-sìⁿ ” Sù-tô͘ thiaⁿ-thàn i ê ōe , thiⁿ phah-phú-kng khì tiān-tn̂g kà-sī peh-sìⁿ . 
Kè-ji̍t chè-si-tiúⁿ beh sím-mn̄g sù-tô͘ ê sî , chiū bēng-lēng lâng khì tòa Pí-tek in lâi sím . Chi̍t-ē kàu tè , kaⁿ-lāi sì-kòe chhē bô sù-tô͘ , koh khòaⁿ-kìⁿ kaⁿ-mn̂g koaiⁿ-só hó-hó , chhiûⁿ-piah chhù-kòa ia̍h chiàu-gôan , kò͘-kaⁿ ê lâng koh tī jī-têng mn̂g teh chiú . In tōa gông-ngia̍h tò-tńg-khì chiong chiah-ê chêng-hêng hôe-hok . 
Chè-si-tiúⁿ thiaⁿ-kìⁿ kî-koài , giâu-gî . Hut-jiân ū chi̍t lâng lâi pò kóng , Pí-tek tú-á tī tiān-tn̂g teh thôan tō-lí . Tiān-si kap gôan-chhe khì chhōa Pí-tek in lâi hōe-tn̂g . Chè-si-tiúⁿ pok-mn̄g kóng , “ Góan kiám bô giâm-giâm kìm-chí lín bo̍h-tit ēng chit lâng ê miâ lâi kà-sī lâng ; taⁿ lín thong Iâ-lō͘-sat-léng thôan-kàu . Pí-tek kap sù-tô͘ khí-lâi kóng , “ Eng-kai tio̍h khah chun-thàn Siōng-tè ê bēng-lēng , m̄-thang khah chun-thàn lâng ê bēng-lēng . Chè-si-tiúⁿ in chit tóng thiaⁿ-liáu chiū tōa siū-khì , kè-bô͘ beh hāi-sí in . 
Kong-hōe chhi̍t-cha̍p-jī lâng ê tiong-kan ū chi̍t lâng sī teh kà Kū-iok ê lu̍t-hoat lé-gî , sī peh-sìⁿ só͘ chun-tiōng ê lâng , miâ kiò Ka-má-lia̍t khí-lâi kóng , “ Lín tio̍h sòe-jī pān che kúi-nā lâng . Bo̍h-tit chhap ; in-ūi in só͘ kè-bô͘ , só͘ chòe nā tùi tī lâng chhut , chū-jiân ka-kī pāi-hoāi ; nā tùi Siōng-tè só͘ chhut , tek-khak bōe pāi-hoāi , kiaⁿ-liáu lín ê só͘ chòe sī pōe-ge̍k Siōng-tè . ” Ka-má-lia̍t kóng liáu , chè-si-tiúⁿ tiàu Pí-tek in óa-lâi Phah i sòa kìm-chí i thôan tō-lí . Chóng-sī sù-tô͘ khòaⁿ chòe in-ūi Iâ-so͘ ê miâ siū lêng-jio̍k , si̍t-chāi sī êng-kng . Só͘-í koh-khah chhut-la̍t sì-kòe pò-iông tō-lí . 
Lán khòaⁿ kàu-hōe ê sú-kì , chai chin-chōe lâng sī bat tùi Pí-tek ê hó-táⁿ kan-chèng tō-lí tōa siū bián-lē . 
Hit ê chòe Thian-lō͘ le̍k-thêng ê Bûn Iok-hān bat hō͘ koaⁿ-hú lia̍h-khì koaiⁿ-kaⁿ cha̍p-jī-nî . Koaⁿ mn̄g i kóng , “ Lí nā m̄ ín lí koat-tòan m̄ koh thôan tō-lí , chiū beh kā lí chhiong-kun . 
Bûn Iok-hān ìn kóng , “ Lí beh kā góa chhiong-kun , góa bô hoat-tit thang chó͘-tòng lí . Chóng-sī lí sûi-sî pàng góa , góa sûi-sî koh thôan tō-lí . ” 

Í-sek-lia̍t ê lâng tùi Pa-pí-lûn tò-lâi Iû-thài kok liáu-āu , chōe-chōe lâng khì pa̍t kok thàn-chia̍h , ū-ê Sió A-se-ā ( Chiū-sī hiān-sî ê Thó͘-jíⁿ-kî ) , ū-ê khì Ai-ki̍p , hi-lī-nî , Lô-má , chiah-ê kok . Iáu-kú in siông-siông siàu-liām Iâ-lō͘-sat-léng chòe sèng-siâⁿ , nā thàn ū kúi ê îⁿ chiū ài tò-lâi khiā Iâ-lō͘-sat-léng , chhin-chhiūⁿ Tiong-kok lâng nā khì chhut-gōa éng sī it-tio̍h i ê ô͘-nâ hui̍h-jiah . In nā khì chhut-gōa éng sī o̍h hit só͘-chāi ê ōe . Tī Iâ-lō͘-sat-léng ū khì Hi-lī-nî chhut-gōa ê Iû-thài lâng . Kî-tiong chōe-chōe sìn Iâ-so͘ ê tō-lí . Lán khòaⁿ Sù-tô͘ Hēng-tōan tē 4 chiuⁿ 34 chat ū kóng-khí Iâ-lō͘-sat-léng ê kàu-hōe cháiⁿ-iūⁿ chek kong-gûn teh chín-chè kàu-hōe-lāi ê sòng-hiong kap chiú-kóaⁿ-lâng . Chóng-sī sù-tô͘ khah iàu-kín sī kò͘ thôan tō-lí , bô hit hō sim-sîn thang chín-chè kàu ta̍k ê kong-tō . Chiah-ê khì Hi-lī-nî chhut-gōa sìn Chú ê Iû-thài lâng hiâm kàu-hōe bô pîⁿ-chiàⁿ sī , chín-chè chāi-tōe ê chiú-kóaⁿ lâng , bô chìn-chè chiah-ê chhut-gōa ê Sù-tô͘ in-ūi thiaⁿ-kìⁿ chit hō ê ōe , chiū tāi-ke chū-chi̍p lâi chham-siông . Tùi án-ni gī-lūn beh siat-li̍p chhit lâng chòe chip-sū lâi liāu-lí chiah-ê gûn-hāng kap chìn-chè ê tāi-chì . Chhit lâng ê tiong-kan ū kéng-tio̍h chi̍t lâng miâ kiò Sū-thê-hóan , sī chhim-sìn ia̍h siū Sèng Sîn kám-tōng ê lâng . I ū kiâⁿ chōe-chōe kî-īⁿ ê tāi-chì kap koh-iūⁿ ê sîn-jiah . “ Hit sî ū sio̍k tī Li-pek-tí-ná Kó͘-lī-nāi , A-le̍k-san-thài , Ki-lī-ka , kap A-se-a hōe-tn̂g ê lâng , khí-lâi kap Sū-thê-hóan piān-pok . ”
Sū-thê-hóan put-chí tōa kháu-châi pok-iâⁿ in . Tùi án-ni chèng-lâng siau-lóe pìⁿ-chiâⁿ tio̍h-kip , chiū ēng gûn mái-chiok ka-bû Sū-thê-hóan , siat-to̍k Siōng-tè kap Mô͘-se . Peh-sìⁿ , tióng-ló , tha̍k-chheh lâng in thiaⁿ-kìⁿ chit ê tāi-chì , chiū tōa siū-khì Sū-thê-hóan , sûi-sî chòe chi̍t ê tui-tui lâi lia̍h , thoa khì kong-hōe . In chiū bóe chèng-jîn lâi bû-kò I , lām-sám kóng Sèng-só͘ kap lu̍t-hoat , koh bû-kò I kóng , “ Góan ū thiaⁿ-kìⁿ I ê ōe kóng , Ná-sat-le̍k ê Iâ-so͘ tek-khak húi-hoāi chit ê só͘-chāi , ia̍h beh kóe Mô͘-se só͘ thôan ê lu̍t-lē . ” Sū-thê-hóan sui-jiân thiaⁿ-kìⁿ hiah-ê lâng lām-sám kan-chèng , i ê sim pêng-an . Tī kong-hōe ê tiong-kan teh chē ê lâng lóng siòng Sū-thê-hóan , khòaⁿ-kìⁿ i ê bīn-māu chhin-chhiūⁿ thiⁿ-sài . Chè-si-tiúⁿ mn̄g i in só͘ kò ê , lí kóng , “ Kó-jiân ū chòe chit ê tāi-chì bô ” ? Sū-thê-hóan só͘ hun-sò͘ kap khui-thiah-ê tāi-lio̍k ū kúi-nā hāng : ( 1 ) I ū ín-khí Í-sek-lia̍t lâng chāi-chá ê lâi-le̍k , hō͘ in chai i m̄-sī húi-pòng Mô͘-se í-ki̍p Mô͘-se ê lu̍t-lē . ( 2 ) Siōng-tè sui-jiân sīhoan- hù Mô͘-se tī khòng-iá tah pò͘-pîⁿ , ia̍h chún Sò-lô-bûn khí-tiān , “ Nā-sī lâng ê chhiú só͘ chhòng-chō ê tiān , chì-koâiⁿ ê Siōng-tè bô khiā ; chiàu sian-ti lâng só͘ kóng . Chú ū kóng . Thiⁿ sī góa ê chō-ūi , tōe sī góa ê kha-ta̍h , lín ū sím-mi̍h tiān-tn̂g thang hō͘ góa khiā ah ? bān-hāng-mi̍h kám m̄-sī góa ê chhiú só͘ chhòng-chō ? ” Sū-thê-hóan ín-khí chiah-ê , ì-sù beh chek-pī hiah-ê Iû-thài lâng , in-ūi in sī siuⁿ kè-thâu tùi-tiōng hit keng Iâ-lō͘-sat-léng ê tiān . Kàu lō͘-bé sī giâm-giâm chek-pī in kóng , “ Lín kiau-ngō͘ , ngī-sim , that-hi ê lâng . siông-siông pōe-ge̍k Sèng Sîn , ” lín o̍h lín ê chó͘ hāi-sí sian-ti , taⁿ koh hāi-sí chèng sian-ti só͘ chhàm-gú ê Kiù-chú .
Chèng-lâng thiaⁿ chit ê ōe , siū-khì kàu kā-gê chhiat-chhí . Sū-thê-hóan siū Sèng Sîn kám-tōng kia̍h-thâu khòaⁿ thiⁿ , kóng , “ Góa-khòaⁿ-kìⁿ thiⁿ khui , Jîn-chú khiā tī Siōng-tè ê chiàⁿ-chhiú-pêng . ” Hit kù “ Khiā ” ū ì-sù . Lán khòaⁿ Sèng-keng pêng-siông sī kóng , “ Chē ” tī Siōng-tè ê tōa-pêng . Chia kóng , “ Khiā ” ì-sù káⁿ sī Kiù-chú pī-pān piān-piān beh chiap-la̍p I kàu thian-tông . “ Chèng-lâng siū-khì tōa-siaⁿ âu-kiò , ng in ê hī-khang , tâng-sim oe-khoeh , kóaⁿ Su-thê-bóan chhut-siâⁿ , ēng chio̍h-thâu tìm I sí . Hiah-ê kan-chèng Sū-thê-hóan ê lâng thǹg saⁿ lok tī siàu-liân lâng , miâ kiò Sò-lô ê bīn-chêng . ” ( Khòaⁿ Hēng-tōan 22 : 20 )
Chit ê Sò-lô , ia̍h miâ kiò Pó-lô , āu-lâi sī tī sù-tô͘ ê tiong-kan tē-it phok-ha̍k , tē-it chhut-la̍t , tōa miâ-siaⁿ ê lâng . Sū-thê-hóan kî-tó kóng , “ Chhiáⁿ Chú Iâ-so͘ chiap-la̍p góa ê sîn-hûn ; kūi-teh tōa-siaⁿ kiò kóng , Chú ah , bo̍h-tit chiong chit ê chōe lâi kui tī in . Kóng soah chiū sí . ” Sū-thê-hóan sī thong sù-tô͘ kap sìn Chú ê lâng ê tiong-kan thâu-chi̍t-ê ūi-tio̍h Chú ê miâ hō͘ lâng hāi-sí--ê . 

Sò-lô ( āu-lâi miâ kiò Pó-lô ) sī chhut-sì tī Tāi-sò͘ siâⁿ . Tāi-sò͘ sī Ki-lī-ka ê séng-siâⁿ . Ki-lī-ka sī sió A-se-a Lô-má sio̍k-kok ê chi̍t-séng . Tāi-sò͘ sī chûn-chiah óng-lâi seng-lí lāu-jia̍t ê po͘-thâu . Peh-sìⁿ tōa pòaⁿ sī Hi-lī-nî lâng . Hi-lī-nî lâng bûn-hong ke̍k sēng , só͘-í tī-chia ū siat o̍h-tn̂g , ha̍k-īⁿ . I ê ha̍k-būn bōe khah-su Ngá-tián siâⁿ , ( Chiū-sī Hi-lī-nî kok ê kiaⁿ-siâⁿ ) . kap A-le̍k-san-thài , ( Chiu-sī Ai-ki̍p kok ê kiaⁿ-siâⁿ ) . Iû-thài lâng chōe-chōe khì Tāi-sò͘ chòe seng-lí . Iâ-so͘ kàng-seng-āu gō͘ , la̍k nî , chiū Sò-lô chhut-sì tī Tāi-sò͘ , I ê lāu-pē sī Piān-ngá-bín cho̍k ê Iû-thài lâng . In ê sī-tōa lâng kā i hō-miâ kiò Sò-lô , kiám-chhái sī ēng in cho̍k-tiong chhut-miâ ê ông lâi hō͘ I , á-sī kiám-chhái sī siàu-liām i sī tùi Siōng-tè kiû ê . In-ūi chiàu Hi-pek-lâi ê ōe , “ Só-lô ” chí nn̄g jī ê ì-sù kap “ Sat-bó͘-ní ” hit kù saⁿ-tâng , chiū-sī tùi Siōng-tè kiû ê . M̄-chai Sò-lô ū hiaⁿ-tī á-bô , chóng-sī i ū chi̍t-ê sió-bē , ( Khòaⁿ Hēng-tōan 23 : 16 ) .
I ê pē-bú sī Hoat-lī-sài kàu ê lâng . In lia̍h pa̍t kok ê lâng chòe bô chheng khì , sô͘-í m̄-khéng kap Hi-lī-nî á-sī pa̍t-kok ê lâng kau-pôe . Sò-lô kàu tōa-hàn chiū khì Iâ-lō͘-sat-léng , kap chit ê thong Iû-thài tē-it phok-ha̍k chhit lâng tiong-kan ê chi̍t lâng miâ kiò Ka-má-lia̍t tha̍k-chheh . Iû-thài lâng só͘ tha̍k ê sī lia̍h Kū-iok chòe tē-it tùi-tiōng , chhin-chhiūⁿ Tiong-kok ê tùi-tiōng Sù-su . Chiàu Iû-thài kok ê lē , tha̍k-chheh lâng tio̍h koh kiam o̍h kang-gē . In lia̍h chit hāng chòe put-chí iàu-kín . In ê sio̍k-gú kóng , “ Lâng nā bô kà i ê kiáⁿ kang-gē , sī chhin-chhiūⁿ kà i chòe chha̍t . ” “ Lâng nā o̍h kang-gē chhin-chhiūⁿ phû-tô-hn̂g ûi lî-pa . ” Sò-lô sī o̍h chit tiùⁿ-pang-pò͘ . Lán tha̍k Sin-iok , tē-it kap Kiù-chú ê tō-lí chòe tùi-te̍k ê , chiū-sī Hoat-lī-sài kàu . Sò-lô sī Hoat-lī-sài kàu phok-ha̍k chhut-miâ ê lâng , só͘-í chhut-thâu lâi tōa khūn-tio̍k kàu-hōe . “ Sò-lô hām-hāi kàu-hōe , ji̍p sìn Chú ê lâng ê ke put-lūn sī ta-po͘ cha-bó͘ , lóng lia̍h lâi koaiⁿ-kaⁿ . ” ( Khòaⁿ Hēng-tōan 8 : 3 )

Sū-thê-hóan siū hāi hit-sî Iâ-lō͘-sat-léng ê kàu-hōe tú-tio̍h tōa khún-tio̍k ; sù-tô͘ í-gōa lóng sì-sòaⁿ tī Iû-thài , Sat-má-lī-a chiah-ê tōe-hng . Sì-sòaⁿ ê lâng piàn sì-kòe thôan hok-im . Hui-le̍k cháu-khì Sat-má-lī-a . Hui-le̍k chiū-sī Iâ-lō͘-sat-léng ê kàu-hōe só͘ kéng chit ê chip-sū ê tiong-kan ê chi̍t lâng . Sat-má-lī-a siâⁿ sī tī Iâ-lō͘-sat-léng ê pak-sì , saⁿ-lī cha̍p phò͘ . Iâ-so͘ bē kàng-seng 720 nî , A-su̍t kok ông miâ kiò Sat-bān-nî-su ū kong-kek Sat-má-lī-a kàu saⁿ nî kú . Hia chāi-tōe ê Í-sek-lia̍t lâng chha-put-to chòe chi̍t-ē hō͘ i lia̍h khì kàu A-su̍t kok . Sat-bān-nî-su chiū chiong i ê peh-sìⁿ ū-ê chhian-î khì khiā Sat-má-lī-a lâi chiàm i ê tōe .
A-su̍t lâng pún sī pài pu̍t . Kàu Sat-má-lī-a chiū kap Sat-má-lī-a lia̍h bô liáu ê Iû-thài lâng kiat-chhin ; tùi án-ni bat tō-lí lâi kèng-pài Siōng-tè . Tùi hit tia̍p kàu taⁿ , Sat-má-lī-a kap A-su̍t lâng só͘ siⁿ ê kiáⁿ-sun só͘ tùi-tiōng--ê , chiū-sī Mô͘-se ê ngó͘-keng nā-tiāⁿ . Kàu Í-sek-lia̍t cho̍k tùi Pa-pí-lûn tò-lâi beh khí sèng-tiān ê sī , in Sat-má-lī-a ê lâng ia̍h ài ū hūn . Chóng sī Í-sek-lia̍t lâng m̄-khéng , só͘-í in lēng-gōa khí chi̍t keng tī Sat-má-lī-a ê soaⁿ-téng , thang tī hia hiàn-chè ho̍k-sāi Siōng-tè . Tùi chit ê tāi-chì Iû-thài kap Sat-má-lī-a tāi-ke put-hô . Ka-lī-lī ê Iû-thài lâng nā beh kàu Iâ-lō͘-sat-léng khah-siông sī oan tùi khah hn̄g ê lō͘ . 
Hui-le̍k cháu lâi kàu chia , chiū chiong Ki-tok ê tō-lí kà-sī , sòa hêng-i , i-hó hōan siâ-sîn ê lâng . Chèng-lâng khòaⁿ-kìⁿ i só͘ kiâⁿ lóng sī hó-sū , sim-koaⁿ chiū ì-hiòng--i , ia̍h ū lâng sìn Kiù-chú niá sóe-lé . Tī chit ê Sat-má-lī-a ū chi̍t ê tōa chhut-miâ ê sai-kong miâ kiò Se-bûn . I ōe kiâⁿ siâ-su̍t . I thiaⁿ-kìⁿ Hui-le̍k kóng tō-lí , chiū sìn niá sóe-lé . Iâ-lō͘-sat-léng ê sù-tô͘ thiaⁿ-kìⁿ Sat-má-lī-a lâng sêng-siū Siōng-tè ê tō-lí , chiū chhe Pí-tek , Iok-hān khì hia . Nn̄g lâng thòe chèng-âng kì-tó , chiong chhiú lâi bong in , lóng-chóng niá-siū Sèng Sîn . Se-bûn khòaⁿ-kìⁿ sù-tô͘ bong chhiú liâm-piⁿ ū Sèng Sîn ê siúⁿ-sú , chiū ēng kim hiàn-chhut kóng , “ Chiong chit ê kôan-lêng lâi hō͘ góa , hō͘ góa , hō͘ góa chhiú só͘ bong ê lâng niá-siū Sèng Sîn . ” Pí-tek kóng , “ Kim kap lí , lóng tio̍h bia̍t-bô ; lí phah-sǹg Siōng-tè ê siúⁿ-sù thang ēng kim bóe mah ? Góa-khòaⁿ lí chhin-chhiūⁿ tī khó͘-táⁿ ê tiong-ng , hō͘ su-io̍k só͘ pa̍k . ” Se-bûn kóng , “ Lín tio̍h thòe góa kî-tó , kiû Chú hō͘ lín só͘ kóng ê chai-ē bô kàu góa tau . ” 
Chú ê sù-chiá chiū tiàu Hui-le̍k lī-khui Sat-má-lī-a khì Iâ-lō͘-sat-léng ê lâm-sì , kàu Ka-sat ê lō͘ . “ Hit ê lō͘ sī khòng-iá . ” Tī hia tú-tio̍h Ai-thê-o-pek ê lú-ông tōa kôan-pèng ê thài-kàm Ai-thê-o-pek kok sī tī Ai-ki̍p ê lâm-sì . Chit ê thài-kàm ū khì Iâ-lō͘-sat-léng kèng-pài Siōng-tè . Kèng-pài Siōng-tè bêng-pe̍k , chē bé-chhia beh tò-khì . I teh khòaⁿ Í-sài-a ê chheh . Sèng Sîn chiū kám-tōng Hui-le̍k tio̍h kūn-óa , kóe-bêng Kiù-chú ê tō-lí kà-sī--i . Thài-kàm chhin-sin , kiû beh niá sóe-lé . Hui-le̍k chiū kiâⁿ sóe-lé hō͘ i . Chú sûi-sî tiàu Hui-le̍k khì Kai-sat-lī-a . 

Téng chiuⁿ sī kóng Pó-lô chhut-thâu khún-tio̍k kàu-Hōe . Taⁿ chit pái beh chioh chè-si-tiúⁿ ê kôan , kā i thó phoe beh khì Tāi-má-sek , lia̍h sìn Chú ê lâng , beh pa̍k i , ah-sàng kàu Iâ-lō͘-sat-léng lâi pān in ê chōe . 
Tāi-má-sek sī tī Iâ-lō͘-sat-léng ê tang-pak-sì , saⁿ-lī 48 phò͘ . Chit ê siâⁿ sī thong sè-kan tē-it chá só͘ chō ê . Hit sî chit ê siâⁿ sī Sū-lī-a kok ê kiaⁿ-siâⁿ , ū saⁿ sì bān chhut-gōa ê Iû-thài lâng tī hia , ū siat saⁿ sì cha̍p keng ê hōe-tn̂g .
Iâ-lō͘-sat-léng kàu Tāi-má-sek pêng-siông sî chòe poeh ji̍t kiâⁿ . Pó-lô í-keng kiâⁿ la̍k ji̍t ê lō͘ , hut-jiân tùi thiⁿ hô-kong chhàn-lān ti̍t-ti̍t siā i , i chiū chhi̍h tī thô͘-kha , thiaⁿ-kìⁿ siaⁿ kóng , “ Sò-lô , Sò-lô , siáⁿ-sū khūn-pek góa ? Sò-lô kóng , Lí sī chī-chūi ? Chú kóng , Góa sī lí só͘ khún-pek ê Iâ-so͘ . Lí khí-lâi ji̍p siâⁿ , teh-beh chiong só͘ eng-kai tio̍h kiâⁿ ê tāi-chì kà-sī lí . ” I tâng-kiâⁿ ê lâng tōa gông-ngia̍h , bōe kóng-ōe , ū thiaⁿ-kìⁿ siaⁿ ia̍h khòaⁿ bô lâng . 
Pó-lô peh-khí-lâi , ba̍k-chiu sui-jiân thí-khui , chóng-sī bōe khòaⁿ-kìⁿ . Tâng-kiâⁿ ê lâng chiū khan i ji̍p-siâⁿ . 
Chiàu Pó-lô ê pún-ì , nā kàu Tāi-má-sek hit só͘-chāi chun-kùi ê lâng ōe chiap-la̍p i , kap I tàu-kha-chhiú , chiong sìn Chú ê lâng chòe chi̍t-ē kā i pa̍k-la̍k khí-lâi , kè-sàng khì Iâ-lō͘-sat-léng pān-chōe , i ê sim m̄-chai beh hoaⁿ-hí kàu cháiⁿ-iūⁿ . Bô-gî kiâⁿ beh kàu-á m̄-chiâⁿ kàu ê sî , sū-sè lóng piàn liáu-liáu , pún sī hiông-ok ê chhâi-lông , taⁿ sī pìⁿ-chòe koai ê iûⁿ-ko ; I saⁿ mî-ji̍t bōe khòaⁿ-kìⁿ , ia̍h bōe lim-chia̍h . Kàu tē-sì ji̍t , Iâ-so͘ Siōng-tè ū chhut-hiān chí-tiám A-ná-nî-a , Pó-lô khiā-khí ê só͘-chāi , kah i tio̍h i-hó i ê ba̍k-chiu sòa kà-sī i . A-ná-nî-a thiaⁿ-kìⁿ Siōng-tè kóng Pó-lô ê miâ chiū kiaⁿ , in-ūi chai Pó-lô sī chòe Kiù-chú tē-it tōa ê tùi-te̍k . Chú chiū kā i kóng , “ Lí khì , i sī góa só͘ kéng-sóan ê khì-khū , teh-beh pò-iông góa ê miâ hō͘ īⁿ-pang lâng , kap jîn-kun kap Í-sek-lia̍t ê peh-sìⁿ thiaⁿ . ” 
A-ná-nî-a lóng chiàu Chú ê ōe lâi kiâⁿ ; Pó-lô ba̍k-chiu hó , siū Sèng Sîn kám-tōng hoaⁿ-hí niá sóe-lé . Koh bô kúi ji̍t tī hōe-tn̂g chiong Iâ-so͘ chòe Siōng-tè ê kiáⁿ kà-sī lâng . Pó-lô āu-lâi ū kóng , Nā-sī góa tit-tio̍h lîn-bín , sī in-ūi Iâ-so͘ beh tī beh tī góa , tē-it pháiⁿ ê lâng , hián-bêng I it-chhè ê thun-lún , lâi chòe āu-lâi sìn-khò I tit-tio̍h éng-oa̍h ê lâng ê bô͘-iūⁿ ( I Thê-mô͘-thài 1 : 16 ) . Chú Iâ-so͘ lîn-bín i , iā tek-khak hoaⁿ-hí lîn-bín āu-tāi bû-bān-sò͘ ê chōe-jîn ; hóan-hóe chōe , sìn I chòe Kiù-chú ê lâng , lóng ōe tit-tio̍h sià-chōe .

Pó-lô tiàm Tāi-má-sek bô kúi- ji̍t chiū khì A-lat-pek ; sī tī Sū-lī-a ê tang-lâm-sì , chit kok tōa-pòaⁿ sī tōa soaⁿ kap soa-bô͘ . Pó-lô kiám-chhái sī khiā tī soaⁿ-iá . Chāi-chá Mô͘-se , Í-lī-a ū khiā tī Se-nái soaⁿ-iá . Siōng-tè tī-hià ū be̍k-sī in tio̍h cháiⁿ-iūⁿ chòe . Pó-lô , káⁿ ia̍h sī kap in chhin-chhiūⁿ . Siōng-tè tiàu i khì hia pī-pān sim thang chòe īⁿ-pang ê sù-tô͘ . I tiàm hia nî-gōa chiah tńg-lâi Tāi-má-sek . I tī hōe-tn̂g kap Iû-thài lâng piān-lūn Kū-iok kap Iâ-so͘ ê tō-lí , Iû-thài lâng mî-ji̍t bi̍h tī siâⁿ-mn̂g-ni̍h beh hāi-sí i . Pó-lô chai in ê kè-bô͘ , só͘-í ha̍k-seng thàu-mî ēng nâ hō͘ Pó-lô chē , tùi siâⁿ-chhiûⁿ tūi-lo̍h-khì . I sūn-sè khì Iâ-lō͘-sat-léng , ài kap Chú ê ha̍k-seng kiat-kan . In ta̍k-lâng tōa kiaⁿ , m̄-sìn i í-keng chòe Kiù-chú ê ha̍k-seng . Chiàu in phah-sǹg káⁿ sī Pó-lô ēng kan-chà-pō͘ beh lâi lia̍h in . Pa-ná-pa chai in teh kiaⁿ , chiah chhōa i lâi kìⁿ sù-tô͘ , chiong i tī lō͘-ni̍h khòaⁿ-kìⁿ Chú , Chú kap i kóng-ōe ê tāi-chì , ia̍h tī Tāi-má-sek hó-táⁿ chheng-ho͘ Iâ-so͘ ê miâ , lóng chiâu-chn̂g kóng-bêng . Pó-lô tī Iâ-lō͘-sat-léng kap ha̍k-seng saⁿ-kap chū-chi̍p , ia̍h hó-táⁿ kan-chèng Iâ-so͘ ê miâ , kap hiah-ê kóng Hi-lī-nî ōe ê Iû-thài lâng piān-lūn . 
Pó-lô ê sù káⁿ sī chá i tōa hām-hāi kàu-hōe , taⁿ tio̍h phe-miā tī tō-lí . ( Khòaⁿ Hēng-tōan 22 : 17 ~ 21 ) .
Hiah-ê lâng kè-bô͘ beh hāi-sí i . Kiù-chú Iâ-so͘ , Sū-thê-hóan lóng sī ēng tō-lí kà-sī Iâ-lō͘-sat-léng ê lâng , in hóan-tńg hāi-sí in . Taⁿ Siōng-tè tùi in ê tiong-kan , tiàu chit ê phok-ha̍k jia̍t-sim khún-pek kàu-hōe ê lâng , in ia̍h beh siu-si̍p i ê sìⁿ-miā , khó-kiàn in ê sim-koaⁿ sī chhin-chhiūⁿ hûi sio , thi̍h phah . 
Hiaⁿ-tī chai Iâ-lō͘-sat-léng ài bô͘-hāi Pó-lô , Chiū sàng i khì Kai-sat-lī-a , hō͘ i tah-chûn tò-khì Tāi-sò͘ . Pó-lô tńg-lâi Tāi-sò͘ , m̄-sī kiaⁿ hiah-ê lâng beh hāi-sí i . I iàu-kín beh chun-thàn Siōng-tè ê chí-ì . Khòaⁿ Hēng-tōan 21 : 13 chiū ōe chai i ê sim-chì . Pó-lô chai Siōng-tè tiàu i , hō͘ i chòe īⁿ-pang ê sù-tô͘ , m̄-sī beh hō͘ i tiàm tī Iâ-lō͘-sat-léng ( Khòaⁿ Hēng-tōan 9 : 1 ; Ka-lia̍p-thài 1 : 17 ) .

Tùi tī Iâ-lō͘-sat-léng tú-tio̍h khún-tio̍k ê sî , sù-tô͘ kap sìn Chú ê hiaⁿ-tī chí-bē lóng cháu sì-kòe khì . In kàu put-lūn sím-mi̍h só͘-chāi , iû-gôan sī thôan Kiù-chú ê tō-lí . Pí-tek chai tī Lū-tāi ū sèng-tô͘ khiā-khí . Pí-tek chiū khì hia . Lū-tāi sī óa Iâ-lō͘-sat-léng , óng-lâi tōa-lō͘ ê chi̍t só͘-chāi , lī Iok-phàⁿ saⁿ-phò͘ ; Iok-phàⁿ sī tī Iâ-lō͘-sat-léng ê sai-pak-sì , saⁿ-lī cha̍p phò͘ . I kàu Lū-tāi ū i-hó chi̍t ê poeh-nî piàn-sūi ê lâng . Tī Iok-phàⁿ ū chi̍t ê hū-jîn-lâng miâ-kiò To-ka , siông-siông chòe hó-sū , siá-sì kan-khó͘ lâng , ū kè-óng . 
Ha̍k-seng chiū khì Lū-tāi chhiáⁿ Pí-tek kap in khì , ēng kî-tó hō͘ i koh oa̍h . Tùi án-ni sì-kòe bûn-hong pò-tap chin-chōe lâi sìn Iâ-so͘ “ Pí-tek tī Iok-phàⁿ kú-kú khiā tī hoan-phê sai-hū Se-bûn ê ke . ”
Tī Kai-sat-lī-ā ( lī Iok-phàⁿ 10 phò͘ ) ū chi̍t ê Lô-má ê pé-chóng , miâ kiò Ko-nî-liû , sī kèng-khiân ho̍k-sāi Siōng-tè , ia̍h sī tōa-liōng ài siá-sì lâng . Tong-sî Lô-má sī pài ngó͘-siōng ê kok . In ê koaⁿ-hú khah chōe tio̍h bat Hi-lī-nî bûn . Hit-sî Kū-iok ū hoan-e̍k kè Hi-lī-nî-jī . Kiám-chhái sī tùi án-ni , Ko-nî-liû chiah chai thang kèng-pài Siōng-tè . Chóng-sī khó-sioh i m̄-bat Kiù-chú , só͘-í Siōng-tè ū si-un ēng koh-iūⁿ ê hêng-siōng chí-sī i , tio̍h chhiáⁿ Pí-tek lâi kà-sī i . Ko-nî-liû chiū chhe saⁿ lâng khì chhiáⁿ i .
In tī lō͘-ni̍h kiâⁿ ê sî , Pí-tek chiūⁿ chhù-téng kî-tó . Hit-ni̍h ê chhù-téng sī tah chng-pîⁿ , lâng ōe sì-kòe kiâⁿ , ia̍h ōe chòe lâng hioh-khùn ê só͘-chāi . Kî-tó ê tiong-kan , Pí-tek “ Hut-jiân khòaⁿ-kìⁿ thiⁿ khui , ū chi̍t ê khì-khū kàng-lo̍h tī i ê bīn-chêng , khóan-sit chhin-chhiūⁿ tōa-tè pò͘ , pa̍k sì ê kak-thâu , tūi tōe ; lāi-bīn ū sì-kha ê cheng-siⁿ , ia̍h ū thâng-thōa , pe-chiáu ; ū siaⁿ kóng , Pí-tek khí-lâi thâi khì chia̍h . Pí-tek kóng , Chú , m̄-thang ; chho͘-sio̍k ê mi̍h bô chheng-khì , góa bē bat chia̍h . Hit ê siaⁿ koh kóng , Siōng-tè hō͘ i chheng-khì ê mi̍h , lí m̄-thang phah-sǹg sī chho͘-sio̍k . ” Kóng saⁿ-pái , hit ê khì-khū chiū tùi thiⁿ siu-khì . Pí-tek tú-tú teh siūⁿ chit ê koh-iūⁿ hêng-siōng sī sím-mi̍h ì-sù , chí saⁿ-lâng tú-á kàu lâi chhiáⁿ i . Sèng Sîn chek-sî kah Pí-tek tio̍h kap in khì . Kè-ji̍t i chiū kap in khì . 
Ko-nî-liû pún chai Pí-tek tī-sî ōe kàu , chiū chhiáⁿ í ê chhin-chhek kap i chòe koaⁿ ê pêng-iú lâi thèng-hāu . Pí-tek chiū kā in kóng , “ Iû-thài lâng ji̍p īⁿ-pang lâng ê chhù bô ha̍p-gî , che sī lín só͘ chai ; bān-kok ū kèng-ùi Siōng-tè , kiâⁿ kong-gī ê lâng , tek-khak hō͘ i só͘ hoaⁿ-hí . ” I sòa chiong Kiù-chú tèng si̍p-jī-kè koh-oa̍h ê tō-lí kà-sī in . 
Ko-nî-liû kap i saⁿ-kap tī-teh ê lâng sûi-sî siū Sèng Sîn ê kám-hòa . Pí-tek hit-ji̍t chiū kā in kiâⁿ sóe-lé .
Chiàu Iû-thài lâng ê sim , in sī phah-sǹg in sī Siōng-tè só͘ kéng ê peh-sìⁿ . Hi-lī-nî lâng phah-sǹg in sī thong sè-kan tē-it bûn-be̍k . Lô-má lâng phah-sǹg in sī thian-hā bû-te̍k , tùi án-ni chiū sam-put-ho̍k . Taⁿ Siōng-tè ū kà-sī Pí-tek m̄ thang hun-piat Iû-thài kap īⁿ-pang , á-sī put-lūn sím-mi̍h kok . “ Lán chèng-lâng , put-lūn Iû-thài , he̍k-sī Hi-lī-nî , chòe lô͘-po̍k á-sī bô chòe lô͘-po̍k , lóng sī ēng chi̍t ê Sîn lâi niá sóe-lé , lóng ū lim tùi chi̍t ê Sîn , lóng-chóng sī ha̍p chòe chi̍t ê sin-khu . ” ( I Ko-lîm-to 12 : 13 ) .
Pí-tek kàu Iâ-lō͘-sat-léng , hiah-ê hōng kat-lé ê lâng kap i cheng-piān ; i bat kap bô siū kat-lé ê lâng saⁿ-kap chia̍h . Pí-tek kóng , Ko-nî-liû in hiah-ê lâng siū-tio̍h Sèng Sîn ê kám-tōng , kap in sìn Chú ê lâng bô koh-iūⁿ . “ Chèng-lâng thiaⁿ-kìⁿ che ōe chiū bô ōe-thang ìn, kui êng-kng Siōng-tè , kóng , Siōng-tè ia̍h siúⁿ-sù īⁿ-pang lâng hóan-hóe , hō͘ i tit-tio̍h oa̍h-miā . ” 

Iâ-lō͘-sat-léng ê kàu-hōe thiaⁿ-kìⁿ ū Ku-pí-lō͘ , Kó͘-lī-nāi sìn Chú ê hiaⁿ-tī khì An-thê-o thôan Kiù-chù ê tō-lí , chōe-chōe lâng sìn , só͘-í in chiū chhe Pa-ná-pa khì An-thê-o thôan tō-lí siat kàu-hōe . An-thê-o sī tī Sū-lī-a ê sai-pak-sì , lī Iâ-lō͘-sat-léng chi̍t-pah phò͘ , lī Tāi-sò͘ jī-cha̍p gōa phò͘ . 
Hit-tia̍p tī thong sè-kan tē-it tōa ê siâⁿ sī Lô-má , tē-jī sī A-le̍k-san-thài , tē-saⁿ sī An-thê-o . Chheng-chheng siâⁿ-lāi ê peh-sìⁿ , ū jī-cha̍p-gōa bān lâng , seng-lí chin lāu-jia̍t , peh-sìⁿ chin pù , hong-sio̍k chin pháiⁿ , lâng lóng hòng-chhiòng su-io̍k chhia-hôa , ta̍k nî liángûn cha̍p-gōa bān kho͘ chòe hu-hoa ê só͘-hùi , chit ê siâⁿ bat cha̍p-gō͘ pái hō͘ tùi-te̍k kong-kek chhiúⁿ-kiap , chhit pái tōe tōa tāng , chhù-the̍h tó chin-chōe , lâng sí chin-chōe . Tī Iâ-so͘ kàng-seng 1871 nî , tōe koh tōa tāng , chhù tó chiâⁿ-pòaⁿ . Hiān-sî tī-hia chhun gō͘-la̍k chheng lâng nā-tiāⁿ .
Pa-ná-pa kàu An-thê-o khiàm lâng pang-chān , só͘-í khì Tāi-sò͘ chio Pó-lô . Tùi hiaⁿ-tī sàng Pó-lô , kàu Kai-sat-lī-a tò-khì Tāi-sò͘ , kàu chit-sî chha-put-to ū gō͘ nî kú , Pó-lô kap Pa-ná-pa saⁿ-kap khì . In nn̄g lâng tiàm An-thê-o thôan tō-lí chiâⁿ nî kú . Sìn ê lâng it-hoat chōe . Ha̍k-seng kiò chòe Ki-tok-tô͘ sī tùi chit ê siâⁿ khí . Ch ti-ê miâ káⁿ sī An-thê-o kàu-hōe-gōa ê lâng , ki-chhì sìn Chú ê lâng chòe hit ê hō͘ lâng tèng si̍p-jī-kè Ki-tok ê ha̍k-seng , lâi lêng-jio̍k in . Thong Sin-iok chí-ū nn̄g-pái kiò chit ê miâ , chit pái chiū-sī A-ki-phàⁿ ông tùi Pó-lô kóng , “ Lí ēng kúi-kù ōe chiū phah-sǹg góa ōe chòe Ki-tok-tô͘ mah ? ( Khòaⁿ Hēng-tōan 26 : 28 ) .
Koh chi̍t pái chiū-sī Pí-tek kóng . Nā-sī chòe Ki-tok-tô͘ lâi siū hām-hāi , chiah bô kiàn-siàu . ( Khòaⁿ I Pí-tek 4 : 16 ) .
Pêng-siông sī ka-kī kiò chòe “ hiaⁿ-tī , ” “ sìn Chú , ” “ sèng-tô͘ , ” “ Ha̍k-seng . ” 
Chóng-sī lán sìn Chú ê lâng , lia̍h chit ê miâ chòe êng-kng . Hiān-sî chha-put-to thong sè-kan ê sìn Iâ-so͘ ê lâng , ka-kī chheng-ho͘ chit ê miâ . 
Tō-lí tùi hit-sî tī An-thê-o ti̍t-ti̍t heng-ōng , kàu Iâ-so͘ kàng-seng-āu 400 nî , tī chit ê siâⁿ ū cha̍p-gōa bān sìn Chú ê lâng . Tī An-thê-o ê siâⁿ-gōa , ū chi̍t keng tōa biō , hê-siūⁿ kúi-nā pah lâng . Lô-má Hông-tè chiàu-lē tio̍h khì hia hiàn-chè , hê-siūⁿ lóng tio̍h lâi chō͘-chè , pún-jiân ke̍k lāu-jia̍t . Kàu tō-lí heng-ōng ê sî , hông-tè koh chiàn-lē lâi kiâⁿ , chí-ū chhun chi̍t ê hê-siūⁿ , ēng chi̍t-chiah gô lâi hiàn-chè nā-tiāⁿ .

Tng Pó-lô Pa-ná-pa tī An-thê-o ê sî , Iâ-lō͘-sat-léng ê kàu-hōe tú-tio̍h Hi-lu̍t ông khún-pek . Thong Sin-iok ū kì chhit ê Hi-lu̍t . Chit ê Hi-lu̍t sī hit ê thâi-sí Pek-lī-hêng eⁿ-á ê sun , sī hit ê thâi-sí kiâⁿ-sóe-lé Iok-hān ê sió-tī , sī hit ê tī Kai-sat-lī-a sím-mn̄g Pó-lô ê ê lāu-pē . 
Chiàu Iû-thài kok ê sú-kì ū kóng-khí i sī put-chí ài sūn bîn-sim , só͘-í i sui-jiân sī gōa-kok lâng ia̍h thàn Iû-thài lâng ê lé-gî khì Sèng-tiān hiàn-chè . Chit-tia̍p i chai Iû-thài lâng hūn bōe tit-thang sù-tô͘ sí , só͘-í lia̍h Iok-hān ê hiaⁿ-tī Ngá-kok lâi thâi-sí . Chiàu in Iû-thài lâng phah-sǹg , lâng nā bê-he̍k lâng thàn īⁿ-toan , chiū thâi-sí sǹg sī tē-it tāng ê hêng-hoa̍h . Iû-thài lâng khòaⁿ-kìⁿ Hi-lu̍t thâi-sí Ngá-kok chin hoaⁿ-hí , hi-lu̍t chiū koh lia̍h Pí-tek khì koaiⁿ-kaⁿ , ēng thi̍h-liān pa̍k-teh , koh phài cha̍p-la̍k miâ peng , pun chòe sì pan , thong mî lûn-liû lâi chiú , múi-pan nn̄g ê tiàm kaⁿ-lāi , nn̄g ê tiàm kaⁿ-gōa chhíⁿ-chhíⁿ teh pé-siú . Hi-lu̍t beh thoa Pí-tek chhut-lâi bêng-hoa̍h hit-mî , Chú ê sù-chiá kàng-lîm , tah Pí-tek ê heng-ha̍h , kóng , “ Kín-kín khí-lâi ; hit-tia̍p thi̍h-liān lóng thoat-lī . ” Pí-tek tè i chhut-khì , keng-kè pé-siú ê peng-á chi̍t só͘-chāi , iū-koh kè tē-jī ê só͘-chāi ; kaⁿ-n̍i̍h ū thi̍h-mn̂g thàu-siâⁿ , Pí-tek kàu chia mn̂g ka-kī khui , kiâⁿ chhut chi̍t tiâu ê koe-lō͘ , thiⁿ-sài chiah lī-khui i . Hit-tia̍p Pí-tek chhíⁿ-gō͘ kóng , Chú kó-jiân chhe-khián sù-chiá kiù góa thoat-lī Hi-lu̍t ê chhiú , bô chiâⁿ Iû-thài peh-sìⁿ ê só͘-ài góa taⁿ si̍t-si̍t chai . Teh siūⁿ ê sî , chiū kàu Iok-hān miâ kiò Má-khó ê lāu-bú Má-lī-a ê ke , chōe-chōe lâng tī-hia chū-chi̍p kî-tó . Pí-tek phah gōa-bīn mn̂g , ū cha-bó͘ gín-á miâ kiò Lô-tāi thiaⁿ-kìⁿ phah-mn̂g , ; jīn-tit Pí-tek ê siaⁿ hoaⁿ-hí , mn̂g bōe-kò͘-tit khui , cháu-ji̍p lāi-bīn kóng , Pí-tek tī mn̂g-gōa teh khiā . Chèng-lâng kóng , Lí sī hoat-kông ; cha-bó͘ gín-á chhut-la̍t kóng , Ū iáⁿ ; nā kó-jiân ū án-ni , chiū-sī i ê thiⁿ-sài . Pí-tek koh-chài phah-mn̂g bô soah ; āu-lâi khui-mn̂g , chèng-lâng khòaⁿ-kìⁿ lóng gông-ngia̍h ! ”
Kè-ji̍t Hi-lu̍t lia̍h bô Pí-tek , chiū bēng-lēng ah-peng khì thâi , hi-lu̍t chiū khì Kai-sat-lī-a khiā . Koh bô lōa-kú , chiàu Iû-thài kok ê sú-kì só͘ kì ê , sī Lô-má Hông-tè ê sèng-siū , ia̍h chhàu-tú-khám tú-tú sī Hi-lu̍t chòe Iû-thài ông saⁿ nî . 
Só͘-í chiū chhēng ông-ho̍k , chē ông-ūi . Peh-sìⁿ chhiàm-chheng i chòe Siōng-tè . I ti̍t-ti̍t siū bô chó͘-chí in , só͘-í Siōng-tè tng chèng-lâng ê bīn-chêng hō͘ i hō͘ thâng kā--sí . 

Pa-ná-pa kap Pó-lô tī An-thê-o teh siat kàu-hōe ê sî , ū kúi-nā ê sian-ti tùi Iâ-lō͘-sat-léng lâi chia . Kî-tiong ū chi̍t lâng miâ A-ka-pò͘ , siū Sèng Sîn kám-tōng chhàm-gú kóng , “ Thiⁿ-ē teh-beh tōa ki-hng . ” “ Thiⁿ-ē ” ì-sù sī Lô-má kap i ê sio̍k-kok . Tùi án-ni An-thê-o ê kàu-hōe , chiū chai thang tî-hông chek-chū niû-chháu . Kàu Lô-má hông-tè miâ kiò Kek-ló-tiu chē-ūi hit sî , kó-jiân kúi-nā pái ū tú-tio̍h chit hō ê chai-ē . Kî-tiong káⁿ sī ū chi̍t pái tī Iû-thài kok tú-tio̍h khah tōa ê ki-hng , só͘-í An-thê-o sìn Chú ê hiaⁿ-tī ū koan-tôe chhe Pó-lô Pa-ná-pa tòa gûn lâi chín-chè Iâ-lō͘-sat-léng ê kàu-hōe . In nn̄g lâng chín-chè soah , chhōa Iok-hān , miâ kiò Má-khó tùi Iâ-lō͘-sat-léng tò-lâi An-thê-o . Chit ê Má-khó chiū-sī siá Má-khó Hok-im-tōan hit ê . Tī An-thê-o ê kàu-hōe hiaⁿ-tī tiong-kan ū kúi-nā ê sian-siⁿ kap sian-ti , chiū-sī Pa-ná-pa , Se-biān , Lō͘-kiû , Má-liâm , Pó-lô . Sèng Sîn tiàu in kî-tiong nn̄g lâng chiū-sī Pó-lô , Pa-ná-pa chòe īⁿ-pang ê sù-tô͘ . Só͘-í tāi-ke saⁿ-kap kìm-chia̍h kî-tó , ēng hōaⁿ chhiú ê lé-sò͘ kā in siat-li̍p chòe sù-tô͘ . In siū Sèng Sîn ê chhe-khián khì Se-liû-ki , tah chûn kàu Ku-pí-lō͘ . Se-liû-ki sī hái-kháu ê só͘-chāi , lī An-thê-o la̍k phò͘ . Ku-pí-lō͘ sī tōa ê hái-sū , lī Se-liû-ki 30 phò͘ , pîⁿ-pîⁿ tī An-thê-o ê sai-sì . Chûn sái kàu Ku-pí-lō͘ chi̍t ê hái-kháu miâ kiò Sat-lia̍p-bí . In chiū ji̍p Iû-thài lâng ê hōe-tn̂g thôan tō-lí . Iok-hān chòe in ê pang-chhiú . Āu-lâi koh tùi lio̍k-lō͘ khì Ku-pí-lō͘ sai-sì ê hái-kháu , miâ kiò Phàⁿ-hut . Tī chia ū chi̍t keng chin tōa ê biō , biō-lāi ho̍k-sāi chi̍t sian cha-bó͘ pu̍t . Hit sian liû-thôan kóng sī tùi chit keng biō-kháu ê chúi-phe̍h chhut-sì ê , in-ūi chit keng biō tú-tú sī tī hái-kîⁿ , hiu-kheh tùi ngó͘-lō͘ lóng kàu chia kèng-pài .
Pó-lô Pa-ná-pa kàu chia ê sî tú-tio̍h Ku-pí-lō͘ ê chóng-tok miâ kiò Sū-kiû Pó-lô kap chi̍t ê sai-kong saⁿ-kap teh kiâⁿ . Chit ê Sū-kiû Pó-lô tiàu in nn̄g lâng lâi kóng Siōng-tè ê tō-lí hō͘ in thiaⁿ . Sai-kong chiū chhut-thâu lâi chòe tùi-te̍k at-chí chóng-tok ê sìn . “ Hit sî Sò-lô ia̍h miâ kiò Pó-lô , ēng Chú ê miâ chek-pī sai-kong hō͘ i chhiⁿ-mî . Chóng-tok khòaⁿ-kìⁿ kî-koài sòa lâi sìn tō-lí . 
Lán khòaⁿ Sù-tô͘ Hēng-tōan , tùi tē 7 chiuⁿ bé kàu 13 chiuⁿ tē 9 chat , Lō͘-ka lóng sī kiò Pó-lô chòe Sò-lô . Tùi hia kàu bé chiuⁿ lóng sī kiò i Pó-lô .
Ū lâng phah-sǹg sī in-ūi tī Phàⁿ-hut chit ê tē-it tāi-Seng lâi thàn tō-lí ê chiū-sī chóng-tok chhut-miâ ê lâng , só͘-í Pó-lô chiah kóe i ê miâ lâi kap i saⁿ-tâng . Káⁿ m̄-sī án-ni Pó-lô m̄-sī kiau-ngō͘ ê lâng . Koh ū lâng phah-sǹg chit ê Ku-pí-lō͘ sī īⁿ-pang . Taⁿ Pó-lô thâu-chi̍t pái thôan tō-lí tī gōa-pang lâng , só͘-í chiū kóe i ê miâ . Koh ū lâng phah-sǹg i káⁿ ū nn̄g-ê miâ , chi̍t ê sī Hi-pek-lâi ê ōe , chiū-sī “ Sò-lô , ” sī Iû-thài lâng só͘ kiò ê , koh chi̍t ê sī Lô-má ōe chiū-sī “ Pó-lô , ” sī Lô-má kap Hi-lī-nî lâng só͘ kiò--ê , Sèng-keng lóng bô kóng-bêng . 

Pó-lô , Pa-ná-pa kap tâng-kiâⁿ ê lâng tùi Phàⁿ-hut kàu Pông-hui-lī-a êPia̍t- ka . Iok-hān lī-khui in , tò-khì Iâ-lō͘-sat-léngPia̍t- ka sī Pông-hui-lī-a ê séng-siâⁿ , sī tī Tāi-sò͘ ê sai-sì , saⁿ-lí gō͘-cha̍p phò͘ . TùiPia̍t- ka khí-sin khì Pí-se-tí ê An-thê-o , chit só͘-chāi sī tīPia̍t- ka ê chiàⁿ pak saⁿ-lī cha̍p-la̍k phò͘ . An-hioh-ji̍t chiū ji̍p Iû-thài lâng ê hōe-tn̂g . Iû-thài chhut-gōa lâng , put-lūn chhut-gōa kàu sím-mi̍h só͘-chāi , tī-hia siat hōe-tn̂g , chū-chi̍p kèng-pài Siōng-tè . Chit hō hōe-tn̂g sī tùi Pa-pí-lûn tńg-lâi í-āu chiah siat khí . Khah-chá ê sî liōng-pit pêng-siông sī ta̍k lâng ke-lāi ka-kī lé-pài , nā-sī tú-tio̍h hiàn-chè á-sī choeh-kî , chiah kàu Iâ-lō͘-sat-léng . 
Hōe-tn̂g ū chi̍t ê thôan tō-lí sian-siⁿ chú-lí , ta̍k an-hioh-ji̍t sī tha̍k Mô͘-se ê ngó͘-keng . Chí gō͘ pún ū hun chòe gō͘-cha̍p-sì chiuⁿ , chha-put-to sī chi̍t nî ê lō͘-ēng , án-ni nā kàu nî-bé , chiū chiah-ê keng ōe tha̍k lóng-chóng ôan . Chèng sian-ti ê chheh ia̍h sī tâng chit ê hoat-tō͘ . Chú-lí tha̍k liáu , chiū pún-sin khui-thiah , á-sī chhiáⁿ hiaⁿ-tī khòaⁿ ū sím-mi̍h beh saⁿ khó͘-khǹg , saⁿ bián-lē . 
Taⁿ An-thê-o hōe-tn̂g ê chú-lí khòaⁿ-kìⁿ ū chi̍t ê gōa-kheh ( Chiū-sī Pó-lô ) tī-teh , chiū chhiáⁿ i khí-lâi kóng tō-lí . Pó-lô ín-khí Kū-iok lâi kan-chèng Iâ-so͘ sī in só͘ ǹg-bāng ê Bí-sài-a , koh chí-sī lâng m̄-sī tùi óa-khò Mô͘-se ê lu̍t-lē lâi tit-tio̍h sià-chōe , sī tùi sìn-khò Kiù-chú . 
In kàu chhut hōe-tn̂g , chèng-lâng chhiáⁿ Pó-lô āu lé-pài koh khui-thiah chit hō ê tō-lí , “ Āu an-hioh-ji̍t thong siâⁿ ê peh-sìⁿ chha-put-to lóng chū-chi̍p lâi thiaⁿ Siōng-tè ê tō-lí . Iû-thài lâng khòaⁿ-kìⁿ lâng chōe , òan-tò͘ piān-pok Pó-lô , ia̍h húi-pòng ki-chhì i , Pó-lô Pa-ná-pa hó-táⁿ kóng , Siōng-tè ê tō-lí tek-khak tio̍h tāi-seng thôan hō͘ lín , lín khì-choa̍t ka-kī gí-tiāⁿ m̄ eng-kai tit-tio̍h éng-oa̍h , só͘-í góan hóan-tńg hiòng īⁿ-pang lâng . Īⁿ-pang lâng thiaⁿ che chiū hoaⁿ-hí , o-ló Chú ê tō-lí . Tùi chit-ni̍h tō-lí kóng-khoah pò-iông tī sì-hng . ” Iû-thài lâng khòaⁿ-kìⁿ sìn ê lâng chōe , chiū sái-sō chun-kùi ê lâng kóaⁿ in khì . Pó-lô , Pa-ná-pa chiū khí-sin khì Í-ko-liām . Í-ko-liām sī tī Í-hut-só͘ , Tāi-sò͘ , An-thê-o ê tōa-lō͘ , sī tī Pí-se-tí An-thê-o ê tang-lâm-sì saⁿ-lī cha̍p-gō͘ phò͘ . Kàu-tè chiū ji̍p Iû-thài lâng ê hōe-tn̂g thôan tō-lí . Chin-chōe Iû-thài kap Hi-lī-nî lâng lâi sìn . M̄-sìn ê Iû-thài lâng sái-sō īⁿ-pang lâng lâi khún-tio̍k in . In nn̄g lâng iû-gôan hó-táⁿ tiàm chia kan-chèng chin-lí . Sìn ê lâng it-hoat chōe . Ū lâng sī óa Iû-thài lâng , tùi án-ni hun chòe nn̄g tóng . “ Īⁿ-pang lâng , Iû-thài lâng , kap hit-ni̍h ê iú-si-koaⁿ , oe-khoeh chí nn̄g lâng , ài beh lêng-jio̍k in , ēng chio̍h-thâu beh tìm--in . Chí nn̄g lâng chai chit ê tāi-chì , tô-cháu khì Lū-ko-nî ê Lō͘-sū-tek , kap Tek-pì chí nn̄g ê siâⁿ-ip , piàn sì-kòe thôan hok-im . Lō͘-sū-tek , Tek-pì lóng sī tī Í-ko-liām ê tang-lâm-sì . Lō͘-sū-tek lī Í-ko-liām cha̍p phò͘ , Tek-pì lī Lō͘-sū-tek la̍k phò͘ . Tī Lō͘-sū-tek ū chi̍t ê chhut-sì nńg-kha--ê . Pó-lô chiū bēng-lēng i tio̍h khiā sì-chiàⁿ . Hit lâng liâm-piⁿ ōe thiàu khí-lâi kiâⁿ . Chèng-lâng khòaⁿ án-ni , tōa siaⁿ kóng , “ Chiah-ê siōng-tè ká-chià lâng ê hêng-siōng kàng-lîm tī lán ê tiong-kan . ” Chiū chheng-ho͘ Pa-ná-pa kiò-chòe Tiu-sū ; in-ūi Pó-lô gâu kóng-ōe , kiò i chòe Hi-nî-bí . 
Tiu-sū sī Hi-lī-nî tē-it siâⁿ , tē-it tōa ê chi̍t sian pu̍t , Chha-put-to chhin-chhiūⁿ Tiong-kok ê Gio̍k-hông . Hi-nî-bí sī ōe pó-pì lâng kháu-lêng sia̍t-piān ê pu̍t . Siâⁿ-gōa Tiu-sū biō ê chè-si khan gû-á , phâng hoe-bō lâi ; chèng-lâng ài beh hiàn-chè Pa-ná-pa kap Pó-lô . Nn̄g ê sù-tô͘ thiaⁿ-kìⁿ chit ê tāi-chì , thiah-li̍h8 in ê saⁿ , tiô-ji̍p chèng-lâng ê tiong-ng , tōa siaⁿ kóng , Lín siáⁿ-sū án-ni chòe ? góan ia̍h sī lâng , kap lín tâng chi̍t-iūⁿ ê jîn-chêng , tiâu-tî lâi thôan hok-im hō͘ lín , hō͘ lín tû-khì chiah-ê bô-iáⁿ ê mi̍h , lâi kui-óa chhòng-chō thiⁿ , tōe , hái , bān-hāng mi̍h éng-oa̍h ê Siōng-tè . Nn̄g lâng kóng chit ê ōe , sī to̍k-to̍k hō͘ chèng-lâng hiàn-chè bô chiâⁿ nā-tiāⁿ .
Ū kúi-nā ê Iû-thài lâng tùi An-thê-o , Í-ko-liām lâi sái-sō chèng-lâng , ēng chio̍h-thâu tìm Pó-lô . In phah-sǹg Pó-lô í-keng sí , chiū thoa chhut siâⁿ-gōa , ha̍k-seng ûi-teh , Pó-lô khí-lâi ji̍p siâⁿ . Kè-ji̍t in nn̄g lâng chiū khì Tek-pì , tùi gôan-lō͘ keng-kè Lō͘-sū-tek , Í-ko-liām , Pí-se-tí ê An-thê-o kap Pia̍t-ka , lâi kian-kò͘ ha̍k-seng ê sim , sòa siat-li̍p tiúⁿ-ló . Tùi hia koh khí-sin khì A-tāÍ-lī tah chûn tò-lâi Sū-lī-a ê An-thê-o , chiong in só͘ keng-kè ê sū kā chèng-lâng kóng . Í-āu in nn̄g lâng kú-kú tiàm tī An-thê-o . 

Pó-lô , Pa-ná-pa tī An-thê-o ê sî ū kúi-nā ê Iû-thài lâng , sìn Chú ê hiaⁿ-tī lâi chia . In kà-sī chiah-ê hiaⁿ-tī kóng , Nā bô chiàu Mô͘-se ê lu̍t-lē lâi niá-siū kat-lé , chiū bô thang tit-tio̍h kiù . Pó-lô , Pa-ná-pa chhut-lâi kap in piān-lūn , kàu-hōe chiū chhe in nn̄g lâng kap in tiong-kan lēng-gōa kúi-nā lâng chiūⁿ Iâ-lō͘-sat-léng kap sù-tô͘ , tiúⁿ-ló saⁿ-kap chham-siông , tio̍h chiàu Mô͘-se ê lu̍t-lē á m̄-bián . Kàu tè , chū-hōe ê sî ū Hoat-lī-sài lâng lâi sìn Chú ê hiaⁿ-tī kóng , “ Tek-khak tio̍h siú . ” Chèng-lâng gī-lūn hun-hun . Pí-tek chiū khí-lâi kóng , “ Siōng-tè bat lâng ê sim , ēng Sèng Sîn siúⁿ-sù lán , ia̍h siúⁿ-sù īⁿ-pang lâng chòe kan-chèng ; bô hun-piat pí-chhú , to̍k-to̍k ēng sìn lâi chheng-khì i ê sim . Taⁿ siáⁿ-sū beh chhì Siōng-tè , chiong chó͘-kong kap lán só͘ bōe taⁿ ê tàⁿ , lâi lok tī ha̍k-seng ê ām-kún , óa-khò Chú Iâ-so͘ ê un-tián , lán sìn chiū tit-tio̍h kiù , kap i chi̍t-poaⁿ-iūⁿ . ” Pí-tek kóng soah , Ngá-kok chiū sòa khí-lâi kóng , “ Chiàu góa ê ì-kiàn , īⁿ-pang lâng kui Siōng-tè m̄-thang kiáu-chhá i . Tio̍h kià phoe kéng-kài in kóng , Bo̍h-tit kan-îm , chè ngó͘-siōng ù-òe ê mi̍h , n̍i̍h-sí ê cheng-siⁿ kap hui̍h bo̍h-tit chia̍h . ”
Tng-sî Tāi-hōe kìm lâng m̄-thang chia̍h hui̍h , n̍i̍h-sí ê tōng-bu̍t , kap chè ngó͘-siōng ê mi̍h . Che m̄-sī in-ūi lâng nā chia̍h chiah-ê mi̍h , chiū bōe tit-tio̍h kiù , sī in-ūi Tāi-hōe ài hit-tia̍p ê hōe-iú tio̍h hô-bo̍k . Tng-sî kàu-hōe tiong ū Iû-thài kap Īⁿ-pang sìn Chú ê lâng chòe tui teh lé-pài . Sìn Chú ê Iû-thài lâng iáu teh siú Mô͘-se ê lu̍t-lē , bô chia̍h hui̍h , bô chia̍h n̍i̍h-sí ê mi̍h ; nā khòaⁿ īⁿ-pang lâng ū chia̍h , sim-koaⁿ ōe siⁿ-khí iàm-chiān . Īⁿ-pang lâng nā kam-gōan niū in , bô chia̍h hit hō mi̍h , án-ni tāi-ke ōe hô-bo̍k , thang saⁿ-kap chū-chi̍p ho̍k-sāi Chú . 
Che m̄-sī éng-sè-tāi Ki-tok-tô͘ tio̍h siú , in-ūi lūn chia̍h mi̍h ê sū Chú Iâ-so͘ ê sî , chiū lóng khui kìm . Má-khó 9 chiuⁿ 19 chat kóng , I kóng án-ni sī hō͘ ta̍k hāng ê chia̍h-mi̍h lóng chheng-khì .
Lūn chia̍h chè ngó͘-siōng ê mi̍h , Pó-lô ū kà-sī lán tio̍h tông-chêng pa̍t lâng ê chhián-sìn , lán ê hiaⁿ-tī nā sìn m̄-thang chia̍h , lán tio̍h bo̍h-tit chia̍h , hō͘ in ê sim pêng-an ( I Ko-lîm-to 8 : 4 ~ 9 ) .
Chit 4 hāng ê tiong-kan , chi̍t hāng sī kìm îm-lōan . Sai A-se-a kó͘-chá ê sî ū pháiⁿ hong-sio̍k , hiah-ê sè-sio̍k lâng teh siūⁿ , beh pài sîn-bêng tio̍h sòa kiâⁿ kan-îm , sîn-bêng chiah ōe hoaⁿ-hí . Taⁿ in lâi sìn Chú , Tāi-hōe kiaⁿ-liáu in bô thòng-hūn chit hō ê pháiⁿ . Só͘-í tio̍h kìm .
Sù-tô͘ tiúⁿ-ló chiū chiàu Ngá-kok ê ōe , siá phoe chhe hiaⁿ-tī só͘ chun-kèng ê Pa-sat-pa , Se-lah , kap Pó-lô , Pa-ná-pa khì An-thê-o lâi khui-thiah phoe-lāi ê ì-sù hō͘ hiaⁿ-tī bêng-pe̍k , m̄-bián siú Mô͘-se kū ê lé-gî . Chèng-lâng hoaⁿ-hí chiap-la̍p . 

Kè kúi-nā ji̍t Pó-lô chiū chio Pa-ná-pa khì sûn chêng thôan tō-lí só͘ tit-tio̍h hiah-ê hiaⁿ-tī ê ta̍k só͘-chāi . Pa-ná-pa ài chio i ê piáu hiaⁿ-tī , Iok-hān miâ Má-khó tâng-kiâⁿ . 
Pó-lô in-ūi Má-khó chêng tīPia̍t- ka chòe i ka-kī tńg-khì Iâ-lō͘-sat-léng , bô kap in saⁿ-kap tùi thâu kàu bé sì-kòe khì thôan tō-lí , só͘-í Pó-lô m̄ ài i khì . Tùi án-ni nn̄g lâng put-hô . Pa-ná-pa chiū kap Má-khó tah-chûn khì Ku-pí-lō͘ . Pó-lô kap Se-lah khì Sū-lī-a , Ki-lī-ka lâi kian-kò͘ chí nn̄g séng sìn Chú ê lâng ê sim . 
Pó-lô , Se-lah tùi Ki-lī-ka khì keh-piah séng Lū-ko-nî ê Tek-pì , kap Lō͘-sū-tek . Tī hia ū tú-tio̍h chi̍t ê siàu-liân kàu-hōe ê hiaⁿ-tī miâ kiò Thê-mô͘-thài . I ê lāu-pē sī Hi-lī-nî lâng . I ê lāu-bú Iú-nî-ki kap i ê má Lô-í , sī sìn Chú ê Iû-thài lâng , só͘-í i tùi sòe-hàn bat Sèng-keng . Pó-lô chiū chio i saⁿ-kap khì thôan tō-lí , Thê-mô͘-thài kap i khì . Tùi chit tia̍p í-āu , i siông-siông kap Pó-lô sì-kòe chhut-gōa . Pó-lô put-chí thiàⁿ i . Pó-lô , Se-lah , Thê-mô͘-thài , Lō͘-ka in sì lâng tùi Lū-ko-nî khì Hut-lū-ka , chiah koh khì Ka-lia̍p-thài , siūⁿ beh khì A-se-a Pí-chhui-nî thôan tō-lí . A-se-a m̄-sī hiān-sî ê A-se-a , chiū-sī chí Sió A-se-a lāi chi̍t séng ê miâ , chiū-sī hiān-sî Thó͘-jíⁿ-kî ê sai-sì . Chóng-sī Sèng Sîn lóng m̄-chún in khì chí nn̄g só͘-chāi , só͘-í in chiū khì Te̍k-lô-a . Pó-lô hit mî khòaⁿ-kìⁿ koh-iūⁿ ê hêng-siōng , ū Má-kî-tùn ê lâng khiā teh lâi kiû i kóng , “ Chhiáⁿ lí kè-lâi Má-kî-tùn pang-chān góan . ” Má-kî-tùn sī tī Hi-lī-nî ê chiàⁿ Pak-sì . In chiū sûi-sî tah chûn khì . Bô kúi ji̍t chiū kàu Hui-li̍p-pí . Chit só͘-chāi sī Má-kî-tùn chi̍t ê koāiⁿ-siâⁿ . Chin-chōe Lô-má lâng lâi chia chhut-góa . Ia̍h ū kúi ê Iû-thài lâng . In-ūi Iû-thài lâng chió , só͘-í bô khí in ê hōe-tn̂g ; chí-ū tī khoe-piⁿ-ni̍h siat chi̍t ê kî-tó ê só͘-chāi . Kàu an-hioh-ji̍t Pó-lô in chiah-ê lâng khì hia kóng tō-lí . 
Ū chōe-chōe hū-jîn lâng chū-chi̍p , kî-tiong ū chi̍t-ê kèng-khiân pài Siōng-tè , bōe chí-sek pò͘ ê hū-jîn-lâng miâ kiò Lū-tí-a , Sèng Sîn khui i ê sim I sûi-sî chiap-la̍p tō-lí . Pó-lô kā i kiâⁿ sóe-lé . Āu-lâi beh koh khì gôan só͘-chāi lé-pài ê sî , tī lō͘-n̍i̍h tú-tio̍h chi̍t ê hōan siâ-sîn ōe chiam kiat-hiong ê lú-pī , hō͘ i ê chú-lâng thàn-chîⁿ . “ Chit ê lú-pī tè Pó-lô , tōa siaⁿ kiò kóng , chiah-ê lâng sī chì-koâiⁿ Siōng-tè ê lô͘-po̍k , chiong tit-kiù ê tō-lí thôan hō͘ lán ” Chit ê lú-pī án-ni kúi-nā pái , Pó-lô m̄ hoaⁿ-hí , oa̍t-thâu kā siâ-sîn kóng , “ Góa óa-khò Iâ-so͘ Ki-tok ê miâ , hoan-hù lí lī-khui chit ê cha-bó͘ gín-á . ” Siâ-sîn chiū chhut-khì . 
I ê chú-lâng khòaⁿ-kìⁿ lú-pī bōe koh kā i thàn-chîⁿ , chiū lia̍h Pó-lô , Se-lah thoa-ji̍p koe-chhī , kè-sàng hō͘ koaⁿ , kò i thôan īⁿ-toan , bô chiàu Lô-má ê hong-lē . Chèng-lâng kui-kûn khí-lâi kong-kek in . Koaⁿ-hú bēng-lēng thǹg in ê saⁿ lâi phah in . Phah kàu put-chí siong-tiōng . Koaiⁿ tī kaⁿ-n̍i̍h , hoan-hù kò͘-kaⁿ ê lâng chú-sòe pé-siú . Kò͘-kaⁿ ê lâng niá-siū bēng-lēng , kā in koaiⁿ tī lāi-têng kaⁿ , ēng kha-kè kê i ê kha . Pòaⁿ-mî Pó-lô , Se-lah kî-tó gîm-si o-ló Siōng-tè , kaⁿ-hōan thiaⁿ-kìⁿ . Liâm-piⁿ tōe iô-tāng , kaⁿ ê tōe-ki lóng tín-tāng , kaⁿ-mn̂g lóng khui , hêng-khū thoat-lī . Kò͘-kaⁿ ê lâng chhíⁿ , khòaⁿ-kìⁿ kaⁿ-mn̂g khui , phah-sǹg hōan-lâng tek-khak tô-cháu kia̍h-to beh chū-chīn , Pó-lô chiū tōa-siaⁿ kiò kóng , M̄-thang ka-kī hāi , góan lóng tī-teh . Kò͘-kaⁿ ê lâng thó-hé , thiàu ji̍p-lâi , kiaⁿ kàu ngia̍uh-ngia̍uh-chhoah , phak tī Pó-lô , Se-lah ê bīn-chêng ; chhōa i chhut-lâi , kóng , Sian-siⁿ , góa tio̍h cháiⁿ-iūⁿ chòe , chiah ōe tit-tio̍h kiù ? Ìn kóng , Tio̍h sìn Chú Iâ-so͘ Ki-tok , lí kap lí ê ke lóng tit-tio̍h kiù . 
Hit mî kò͘-kaⁿ ê lâng sóe in nn̄g lâng ê siong-hûn , chôan-ke niá sóe-lé . Thiⁿ-kng , hit ê koaⁿ-hú bēng-lēng i ê chhe-ia̍h kóng , Tio̍h pàng chí nn̄g lâng . Kò͘-kaⁿ ê lâng chiong chit ê tāi-chì pò Pó-lô chai . Pó-lô kóng , Góan ia̍h sī Lô-má ê peh-sìⁿ , bē ū tēng-chōe , hut-jiân tng chèng-lâng ê bīn-chêng siū phah koaiⁿ-kaⁿ , taⁿ ài beh àm-chīⁿ pàng góan , tek-khak m̄-thang , thèng-hāu i ka-kī lâi chhōa góan chhut . Chhe-ia̍h khì pín-hok koaⁿ-hú . Koaⁿ-hú thiaⁿ-kìⁿ Pó-lô sī Lô-má ê peh-sìⁿ chiū kiaⁿ , sûi-sî lâi kiû i chhōa in chhut-khì , chhiáⁿ in lī-khui chit ê siâⁿ . Nn̄g lâng chhut kaⁿ , ji̍p Lū-tí-a ê chhù , kìⁿ-tio̍h hiaⁿ-tī bián-lē an-ùi in , chiū khì pa̍t só͘-chāi . 

Pó-lô , Se-lah lī-khui Hui-li̍p-pí khì Thiap-sat-lô-nî-ka . Chit só͘-chāi sī thong Má-kî-tùn séng tē-it lāu-jia̍t ê po͘-thâu , lī Hui-li̍p-pí saⁿ-cha̍p phò͘ . Chōe-chōe Iû-thài lâng chhut-gōa lâi chia chòe seng-lí , só͘-í ū khí kúi-nā keng ê hōe-tn̂g . Chit ê siâⁿ hiān-sî iáu-kú tī-teh , chit-tia̍p ū chhit , poeh bān lâng tī chia , kî-tiong ū saⁿ-bān gōa lâng , sī kó͘-chá Iû-thài hiah-ê chhut-gōa lâng ê hō͘-è . 
I ê seng-lí iû-gôan sī lāu-jia̍t . In kàu-tè iû-gôan khì Iû-thài lâng ê hōe-tn̂g kap in siú an-hioh-ji̍t , sòa piān-lūn tō-lí . Ū chin-chōe ê Hi-lī-nî lâng , ia̍h ū chōe-chōe chun-kùi ê hū-jîn-lâng , thiaⁿ Pó-lô ê piān-lūn lâi sìn Chú . Iû-thài lâng lâi sìn , put-kò sī kúi lâng nā-tiāⁿ . M̄-sìn ê Iû-thài lâng khòaⁿ-kìⁿ chiah chōe lâng sìn Pó-lô ê ōe , chiū khí tò͘-hiân ê sim , khì kap koe-chhī ê húi-lūi kiat-tóng , hi-hi hū-hū lâi tùi Pó-lô , Se-lah ê gū-só͘ beh lia̍h i . 
Chhàu-tú-khám in nn̄g lâng chhut-khì , chiū chiong chhù-chú Iâ-sun kap kúi-nā ê hiaⁿ-tī lia̍h-khì sàng-koaⁿ , kò i o-chông húi-lūi ûi-ke̍h Kai-sat ê bēng-lēng , kóng , ū pa̍t ê ông Iâ-so͘ , ēng án-ni lâi jiáu-lōan thiⁿ-ē . Iû-thài lâng kóng che , sī beh háng hit ê koaⁿ-hú kap chèng-lâng ; koaⁿ-hú chiū tùi Iâ-sun kap i ê tóng-lūi thó pó-chn̄g tháu-pàng in . Hiaⁿ-tī kah Pó-lô , Se-lah tio̍h thàu-mî cháu-khì Pí-lī-a , Pí-lī-a iû-gôan sī Má-kî-tùn séng ê chi̍t ê siâⁿ , tī Thiap-sat-lô-nî-ka ê sai-lâm-sì , saⁿ-lī cha̍p gō͘ phò͘ . In chiàu-kū ji̍p Iû-thài lâng ê hōe-tn̂g káng-lūn Sèng-keng , kan-chèng Kiù-chú sī Bí-sài-a . In hiah-ê lâng m̄-sī kan-ta thiaⁿ nā-tiāⁿ , ū koh kè ka-kī chhâ-khó káng-kiù . 
Tùi án-ni Iû-thài lâng chōe-chōe lâi sìn Chú , hi-lī-nî chun-kùi ê ta-po͘ , hū-jîn ia̍h chám-jiân chōe . Thiap-sat-lô-nî-ka m̄-sìn ê Iû-thài lâng , thiaⁿ-kìⁿ Pó-lô in tī-chia , chiū lâi sái-sō ch t- ni̍h ê lâng . Hiaⁿ-tī chai in ê kè-bô͘ chhōa Pó-lô kàu Ngá-tián . 
Lán tio̍h o̍h Pí-lī-a ê lâng . In m̄-nā sī thiaⁿ Pó-lô ê ōe , sī ka-kī chhut-la̍t káng-kiù Sèng-keng . Tī Tāi-eng bat ū chi̍t ê tōa phok-sū . I sī gō͘-cha̍p gōa nî teh kà Sèng-keng ê tōa-o̍h . I ū ēng pún-bûn kap kúi-nā kok ê jī lâi káng-kiù Sèng-keng . Tī chhit-cha̍p gōa hè ê sî , i ū kóng , “ Sèng-chheh sī ná chhin-chhiūⁿ kim-khòng , ná ku̍t ná ōe tit-tio̍h sin--ê , ia̍h koh chhin-chhiūⁿ chúi-chôaⁿ , ná chhiūⁿ ná chōe . ” Tī Tāi Bí-kok ū chi̍t ê cha-bó͘ gín-á , tùi nn̄g hè chiū chhiⁿ-mî , é-káu koh chhàu-hī-lâng . Ū chi̍t ê i-seng chiong phòng-jī hō͘ i bong . I khûn-khûn káng-kiù kàu ōe-hiáu-tit . Āu-lâi chiū chhut-la̍t bong phòng-jī ê Sèng-keng , kàu chńg-thâu-á lâu hui̍h . Lán ba̍k-kng ê lâng kiám m̄-tio̍h pí i koh-khah chhut-la̍t mah ?

Ngá-tián sī Hi-lī-nî ê kiaⁿ-siâⁿ , lī Pí-lī-a la̍k-cha̍p gōa phò͘ . Tng hit sî chit ê siâⁿ sǹg sī Lô-má kok tē-it bûn-be̍k ê só͘-chāi . Put-tān sī án-ni , ia̍h sī tùi kó͘-chá kàu hiān-kim , tī thiⁿ-ē tē-it chhut-miâ gâu ūi , gâu ēng chio̍h tiau-tok lâng ê siōng kap khí-chō keng-tiān , lâu-koh kap chio̍h-hng . 
Pó-lô í-keng kàu Ngá-tián , iû-gôan koh-chài ji̍p Iû-thài lâng ê hōe-tn̂g , ia̍h ta̍k-ji̍t kàu kong-chèng ê só͘-chāi lóng sī kap lâng piān-lūn tō-lí . Chit só͘-chāi sì-bīn lóng ū khiā chio̍h-hng kap bêng-jîn ê siōng , put-lūn kun-bîn jîn-téng lóng ōe-sái-tit kàu . Hōan-nā-ū kháu-châi chhut-chiòng , í-ki̍p ū sím-mi̍h phok-ha̍k sin-kî ê châi-tiāu , ta̍k ē-po͘ lóng thang kàu chia lâi piān-lūn . 
Tī chit ê siâⁿ ū nn̄g ê tōa phok-ha̍k ê sian-siⁿ , chi̍t-ê miâ kiò Í-pí-kó͘-lô . I ū siat chi̍t ê kàu chiong i ê miâ lâi hō i . Chit ê kàu ê tō-lí sī kóng , lâng sí chiū soah , só͘-í tī sè-kan tio̍h chhia-hôa hiòng-lo̍k lâi kè chi̍t-sì-lâng . Koh chi̍t ê pa̍t ê sian-siⁿ , miâ kiò Se-nō͘ , i ia̍h ū siat chi̍t ê kàu , miâ kiò Sū-to-a . I ê tō-lí tāi-lio̍k sī kóng lâng tī sè-kan put-lūn só͘ tú-tio̍h kai-iú tēng-sò͘ , só͘-í hí-nō͘ ai-lo̍k lóng sī khang-khang ; ia̍h sī khǹg lâng kiâⁿ hó . 
Chí nn̄g ê kàu tì-hūi ê lâng , kap Pó-lô cheng-lūn ; cheng-lūn lóng bōe tiâu-ti̍t . Chèng-lâng chiū khîⁿ i khì A-lio̍k-pa-kó͘ . Chit só͘-chāi sī soaⁿ ê miâ , sī tī Ngá-tián ê siâⁿ-lāi . Soaⁿ-téng ū khí chi̍t keng tōa biō , chha-put-to chhin-chhiūⁿ Tiong-kok ê Khóng-chú biō . Biō-kháu ū chi̍t sian tōa chio̍h-pu̍t , chiū-sī chiah-ê phok-sū só͘ kèng-pài ê . 
Biō-lāi put-sî ū tha̍k-chheh lâng tī-teh . Pó-lô kàu A-lio̍k-pa-kó͘ , chèng-lâng kóng , “ Lí só͘ kóng sìn ê tō-lí góan ōe-tit-thang chai mah ? ”
Pó-lô kóng , “ Ngá-tián ê lâng , góa-khòaⁿ lín put-chí kiaⁿ kúi-sîn ; góa tú-chiah sì-kòe teh kiâⁿ ê sî , khòaⁿ-kìⁿ lín só͘ pài ê chi̍t chō tôaⁿ siá kóng , Bē bat ê Siōng-tè . Lín só͘ bē bat--ê ia̍h khì ho̍k-sāi i , taⁿ góa beh kā lín kóng . Chit ê chhòng-chō ú-tiū bān-mi̍h ê Siōng-tè sī thiⁿ-tōe ê Chú-cháiⁿ , I bô khiā-khí lâng chhiú só͘ khí ê tiān-tn̂g ; ia̍h bô hō͘ lâng ê chhiú só͘ ho̍k-sāi I , ia̍h bô khiàm-ēng chi̍t hāng mi̍h , i sī chiong oa̍h-miā kap chhóan-khùi kap bān-mi̍h lâi hō͘ chèng lâng . Lán sī óa-khò i lâi oa̍h , lâi tit-tio̍h ōe tín-tāng , ū sìⁿ-miā tī-the , chhin-chhiūⁿ lín chòe si ê lâng kóng , Góan chòe i ê kiáⁿ-lūi . Ì-keng chòe Siōng-tè ê kiáⁿ-lūi , chiū m̄-thang phah-sǹg Siōng-tè ū sin-thè , ōe sái-tit ēng kim , gûn , chio̍h , lâng ê kang-hu kî-khá lâi tiau-tok － i . ” Pó-lô kóng soah ū kúi-nā lâng chhin-kūn i lâi sìn tō-lí nā-tiāⁿ . 
Tī chia kóng tō-lí ū nn̄g hāng e tōa khàu-khì . ( 1 ) Ngá-tián ê lâng óa-khò in ê ha̍k-būn , khòaⁿ pa̍t kok chhin-chhiūⁿ chhiⁿ-hoan , put-chí hā-chān . Pó-lô sī Iû-thài lâng , só͘-í kóng ōe put-chí oh ji̍p ( 2 ) In só͘ tùi-tiōng sī kúi-sîn . Chheng-chheng chit ê siâⁿ-lāi ū saⁿ-bān-gōa sian ê pu̍t . Taⁿ pó-lô só͘ kóng tú-tú sī kap in saⁿ ke̍h .
4 . Pó-lô tī Ko-lîm-to . ( Hēng-tōan 18 : 1 ~ 17 )
Āu-lâi pó-lô lī-khui Ngá-tián kàu Ko-lîm-to siâⁿ . Chit ê siâⁿ sī A-kai-a ê séng-siâⁿ , lī Ngá-tián cha̍p-saⁿ phò͘ , sī chûn-chiah óng-lâi thong-siong lāu-jia̍t ê tōa po͘-thâu . Peh-sìⁿ ke̍k pù , ke̍k chhia-hôa , îm hong ke̍k sēng , hong sio̍k ke̍k pháiⁿ , só͘-í nā kiò lâng chòe “ Ko-lîm-to ” lâng , i-sù sī mē i sī húi-lūi . Pó-lô kàu tè chiū hioh tī chi̍t ê Iû-thài lâng miâ kiò A-ku-lah tau . Chit lâng pún sī chhut-gōa tī Lô-má kiaⁿ-siâⁿ . In-ūi Lô-má ê Hông-tè chhut chiàu beh kóaⁿ i siâⁿ-lāi ê Iû-thài lâng , só͘-í ko͘-put-chiong tio̍h lī-khui hit só͘-chāi lâi Ko-lîm-to khiā . I khiā chia sī chòe pò͘-pîⁿ thàn-chia̍h . Pó-lô kàu chia bô sìn Chú ê lâng thang kiong-kip I ê só͘-hùi , i pún ia̍h sī chòe pò͘-pîⁿ ê chhiú-gē , só͘-í chiū kap A-ku-lah saⁿ-kap chòe , thàn lâi chòe só͘-hùi . Nā tú-tio̍h an-hioh-ji̍t chiū khì hōe-tn̂g kap lâng piān-lūn tō-lí . M̄-kú Iû-thài lâng m̄ chiap-la̍p i . “ Pó-lô chiū pōaⁿ i ê saⁿ kóng , Lín nā tîm-lûn , chōe sī lín ê , bô góa ê tāi-chì , āu-lâi góa beh khì chiū-kūn īⁿ-pang lâng . ” I bô koh kap in piān-lūn , khì kóng tō-lí hō͘ Ko-lîm-to pún-tōe lâng thiaⁿ . Chōe-chōe lâng lâi hâng-ho̍k Iâ-so͘ , tùi án-ni āu-lâi kiat-chiâⁿ kàu-hōe . Ū chi̍t mî , “ Chú chiong koh-iūⁿ ê hêng-siōng lâi chí-sī Pó-lô kóng , M̄-sái kiaⁿ , tio̍h thôan tō-lí m̄-thang chēng-chēng . Góa pì-iū lí , bô lâng ōe kong-kek lí , góa ū chōe-chōe peh-sìⁿ tiàm tī chit ê siâⁿ . ”
Pó-lô tiàm hia nî-pòaⁿ kú , chiong Siōng-tè ê tō-lí kà-sī lâng , Iû-thài lâng khòaⁿ-kìⁿ Ko-lîm-to chōe-chōe sìn-thàn Pó-lô ê ōe , só͘-í chiū òan-tò͘ . siū-khì thoa i sàng hō͘ A-kai-a ê chóng-tok miâ kiò Ka-liû . 
Ka-liû m̄ chhap i kóng , “ To̍k-to̍k sī piān-lūn kóng-ōe miâ-jī kap lín ê lu̍t-hoat , lín ka-kī liāu-lí , góa m̄ sím-phòaⁿ chit ê sū ; chiū kóaⁿ in chhut-khì . Chèng-lâng khòaⁿ-kìⁿ chóng-tok m̄ chhap , chiah-ê Hi-lī-nî lâng khòaⁿ-tio̍h Iû-thài lâng bô thé-biān , siūⁿ in ū m̄-tio̍h , chiū chiong Iû-thài hōe-tn̂g ê thâu-lâng lia̍h lâi gê-mn̂g ê mn̂g-chêng phah . Chóng-tok chhut-chāi in . 
Sio̍k-gú kóng , hāi jîn chek hāi kí , tò tí hāi ka-kī . 

Koh kúi-nā ji̍t , Pó-lô kap A-ku-lah saⁿ-kap tah-chûn khì Í-hut-só͘ . Í-hut-só͘ sī thong Sió A-se-a tē-it lāu-jia̍t ê to͘-hōe . Pó-lô tiàm hia thôan tō-lí bô lōa-kú , hia sin lâi sìn Chú ê hiaⁿ-tī ài lâu i tiàm hia kú-kú . I siūⁿ bōe-chòe-tit , in-ūi tio̍h khì Iâ-lō͘-sat-léng siú choeh , koh tio̍h khì An-thê-o , Ka-lia̍p-thài , Hut-lū-ka chiah-ê tōe-hng sûn kàu-hōe . 
Pó-lô khì siú choeh ê sî , ū chi̍t ê phok-ha̍k hó kháu-châi ê Iû-thài lâng miâ kiò A-pho-lô , lâi Í-hut-só͘ . I pún sī sìn Chú ê lâng , chóng-sī khó-sioh i put-kò bat Iok-hān sóe-lé ê tō-lí . I chiū chiong i só͘ bat--ê chhut-la̍t lâi kà-sī lâng . 
A-ku-lah chai i sī sìn Chú ê lâng , só͘-í chhiáⁿ i khì in tau , ēng Iâ-so͘ ê tō-lí siông-sè khui-thiah hō͘ i chai kàu tóe . Koh bô lōa-kú A-pho-lô siūⁿ beh khì A-kai-a . Í-hut-só͘ ê kàu-hōe chiū siá phoe chhiáⁿ A-kai-a ê kàu-hōe chiap-la̍p i . I kàu hia ū tōa lī-ek hiah-ê hiaⁿ-tī , ia̍h ín Sèng-keng pok-tó hit-ni̍h ê Iû-thài lâng . 
Pó-lô siú choeh kap sûn kàu-hōe bêng-pe̍k tò-lâi Í-hut-só͘ . Tī hia ū kúi-nā ê hiaⁿ-tī , kiám-chhái sī tông-sî kiâⁿ sóe-lé Iok-hān ê ha̍k-seng . Pó-lô kàu chiū mn̄g kóng , “ Lín sìn liáu-āu , ū bat siū Sèng Sîn ê kám-tōng á bô ? Ìn kóng , Sèng Sîn ū kàng-lîm á bô , góan bē-bat thiaⁿ-kìⁿ . Mn̄g kóng , Nā-sī án-ni , lín niá-siū chī-chūi ê sóe-lé ? Ìn kóng , Iok-hān . Pó-lô kóng , Iok-hān kiâⁿ hóan-hóe ê sóe-lé , kā peh-sìⁿ kóng , tio̍h sìn lō͘-bé lâi ê Iâ-so͘ Ki-tok . Chèng-lâng thiaⁿ chit ê ōe , chiū ēng Chú Iâ-so͘ ê miâ niá-siū sóe-lé . Pó-lô bong chhiúⁿ , Sèng Sîn kàng-lîm , chiah-ê lâng ōe tit-tio̍h kóng ta̍k kok ê ōe , kap bē lâi ê tāi-chì , iok-liōng cha̍p-jī lâng . ”
Pó-lô tī Í-hut-só͘ saⁿ ge̍h-ji̍t , tī Iû-thài lâng ê hōe-tn̂g piān-lūn tō-lí , āu-lâi in-ūi Iû-thài lâng húi-pòng i , só͘-í lī-khui in khì tòa tī chi̍t ê Hi-lī-nî lâng miâ kiò Chhui-lat-lô͘ ê chu-pâng nn̄g nî kú , ji̍t-ji̍t kap lâng pok-lūn tō-lí . M̄-nā án-ni , Siōng-tè ū siúⁿ-sù Pó-lô ōe kiâⁿ sîn-jiah , put-lūn sī ēng i ê saⁿ , á-sī chhiú-kun lok tī pīⁿ-lâng ê seng-khu , i ê pīⁿ chiū hó . 
Kúi-nā ê Iû-thài kiâⁿ siâ-su̍t ê lâng kap chè-si-tiúⁿ miâ kiò Sū-ki-óa chhit ê kiáⁿ , in ia̍h ài o̍h Pó-lô , ká-chià Iâ-so͘ ê miâ lâi kóaⁿ siâ-sîn , tian-tò hō͘ hōan-tio̍h kúi ê lâng lêng-jio̍k . Iā hiah-ê kiâⁿ siâ-su̍t si̍t-sim hóan-hóe ê lâng , in chiū chiong in ê chheh ta̍t-tit gō͘-bān gûn , tng chèng-lâng ê bīn-chêng pàng hé sio . 
“ Chú ê tō-lí heng-ōng liû-thong khui-khoah kàu án-ni-siⁿ . ”

Tī Í-hut-só͘ ū chi̍t sian chhut-miâ ê cha-bó͘ pu̍t miâ kiò A-tí-bí , sī teh pó-pì Í-hut-só͘ siâⁿ ê sîn . I ê biō͘-tōe , tn̂g sì-cha̍p-jī tn̄g , khoah jī-cha̍p-jī tn̄g , ū chi̍t-pah jī-cha̍p-chhit ki ê thiāu , múi ki koâiⁿ la̍k tn̄g . 
Thong keng chhiûⁿ-piah , îⁿ-thiāu , chhù-kòa lóng sī ēng sia̍h-chio̍h , chhiàⁿ Hi-lī-nî chhut-miâ ê phah-chio̍h sai-hū tiau-tok lâi khí--ê ; khí 220 nî chiah ôan-kang .
Tī chit ê siâⁿ ū chi̍t ê phah-gûn ê sai-hū-thâu miâ kiò Tí-bí-tiu . I sī teh phah A-tí-bí ê gûn-kham . I kap i ê sai-á thàn chîⁿ chin-chōe . I khòaⁿ-kìⁿ chōe-chōe lâng thiaⁿ Pó-lô pàng-sak ngó͘-siōng lâi sìn Chú . “ Tí-bí-tiu chiū chū-chi̍p i ê sai-hū kap siāng kang-hu lâng kā kóng , Lín chèng-lâng chai lán óa-khò chit ê ki-gia̍p lâi thàn chîⁿ . Pó-lô lâi bê-he̍k chèng-lâng , I kóng , Lâng ê chhiú só͘ chòe m̄-sī Siōng-tè , m̄-nā thôan tī Í-hut-só͘ , chha-put-to piàn A-se-a lóng thôan , che sī lín só͘ khòaⁿ-kìⁿ , só͘ thiaⁿ-kìⁿ . Án-ni m̄-nā lán ê keng-kí gûi-hiám , siū lâng khòaⁿ-khin , liân tōa ê Siōng-tè A-tí-bí ê tiān-tn̂g ia̍h beh phah-bô , ia̍h thong A se-a kap thiⁿ-ē só͘ kèng-hōng A-tí-bí ê hián-hek lóng beh bia̍t-bô . ”
Chèng-lâng thiaⁿ che ōe chiū tōa siū-khì tâng-siaⁿ âu-kiò kóng , “ Tōa-ē Í-hut-só͘ lâng ê A-tí-bí ! ” Thong siâⁿ jiáu-lōan beh lia̍h Pó-lô . Lia̍h bô tio̍h , chiū lia̍h Pó-lô tâng-kiâⁿ ê nn̄g lâng miâ kiò Kai-iû kap A-lí-ta̍t-kó͘ . Ū chi̍t-ê kì-sū koaⁿ chiah chhut-thâu lâi jû-chí peh-sìⁿ kóng , “ Chit-lâng bē-bat thau-the̍h tiān-lāi ê mi̍h , bē-bat húi-pòng lín ê Siōng-tè , nā-sī Tí-bí-tiu kap I ê sai-hū , beh lâi chhut kò , chiū ū phòaⁿ-tòan ê ji̍t , koh ū chóng-tok thang kiò nn̄g pêng ê lâng lâi saⁿ-kap tùi-chí . ” Taⁿ lín bô iân-kò͘ thong-siâⁿ jiáu-lōan siat-sú chiū-sī nā mn̄g siáⁿ-sū jiáu-lōan , kiaⁿ-liáu lín góa lóng gûi-hiám bô ōe-thang ìn . Tùi án-ni chèng-lâng lóng sì-sòaⁿ . 

Jiáu-lōan bêng-pe̍k , Pó-lô khì Má-kî-tùn kap Hi-lī-nî sûn kàu-hōe . Āu-lâi khì Te̍k-lô-a . Tī chit só͘-chāi bat chi̍t mî Pó-lô tī lâu-téng kap lâng káng-lūn tō-lī kàu kiⁿ-chhim . “ Ū chi̍t ê siàu-liân lâng miâ Iū-chhui-kó͘ , chē tī thang-á-téng teh khùn , tùi saⁿ chàn ê lâu poa̍h lo̍h khì , lâng khì hû I khí-lâi , i í-keng sí . Pó-lô lo̍h lâu , àⁿ lo̍h-khì phō i , kā i i-hó . Thiⁿ-kng Pó-lô khí-sin kiâⁿ-lō͘ kàu A-sok , tùi A-sok tah chûn kàu Bí-lī-to͘ . Kàu chia put-chí ài kìⁿ tio̍h Í-hut-só͘ kàu-hōe ê tiúⁿ-ló , chiū chhe lâng khì chhiáⁿ in lâi . Pó-lô pún-sin bô tò tńg-khì , sī in-ūi i ài kín-kín khì Iâ-lō͘-sat-léng hù gō͘-cha̍p ji̍t choeh . Kiaⁿ-liáu hit só͘-chāi ê kàu-hōe lâu--i , á sī iân-chhiân hù bōe tio̍h , só͘-í chiah chhe lâng khì chhiáⁿ in lâi saⁿ-kìⁿ . “ Kì-jiân kàu chiū kā in kóng , Lín lóng chai , góa khí-seng kàu A-se-a , pêng-sò͘ ê khóan-sit kap lín cháiⁿ-iūⁿ . Góa khiam-sùn ho̍k-sāi Chú , lâu chōe-chōe ba̍k-sái , hō͘ Iû-thài lâng kè-bô͘ hām-hāi , tú-tio̍h hōan-lān . Hōan-nā-ū thang chòe lín ê lī-ek , góa lóng bô ún-khǹg , ū-sî tī chèng-lâng ê bīn-chêng , ū-sî tī ke-lāi , góa chí-sī lín , kàu-hùn lín ; chí-sī Iû-thài lâng kap Hi-lī-nî lâng hóan-hóe lâi kui-ho̍k Siōng-tè , sìn lán ê Chú Iâ-so͘ Ki-tok . Taⁿ góa ê sim-koaⁿ pek chhiat khì Iâ-lō͘-sat-léng , bē chai só͘ tú-tio̍h beh cháiⁿ-iūⁿ ; to̍k-to̍k Sèng Sîn tī ta̍k ê siâⁿ-ip chí-sī góa , ū hêng-khū chai-lān thèng-hāu góa . Nā-sī góa phah-sǹg bô iàu-kín , bô tùi-tiōng sìⁿ-miā , to̍k-to̍k hoaⁿ-hí pháu-cháu , lâi chīn góa ê lō͘-chām , ia̍h chīn Chú Iâ-so͘ só͘ thôan hō͘ góa ê chit-jīm , chiong Siōng-tè un-tián ê hok-im chí-sī lâng . Góa pêng-sò͘ tī lín ê tiong-kan teh kiâⁿ , thôan Siōng-tè kok ê tō-lí , taⁿ í-āu chai lín bô koh kìⁿ-tio̍h góa , só͘-í góa kin-á-ji̍t tī lín ê tiong-kan ka-kī chòe kan-chèng , lín chèng-lâng tîm-lûn bô góa ê sū . Góa chiong Siōng-tè ê chí-ì kā lín kóng , góa bô ún-khǹg tī lín , só͘-í tio̍h ka-kī kín-sīn , ia̍h tio̍h kín-sīn chôan-kûn ê lâng , Sèng Sîn siat-li̍p lín chòe kam-tok , chiàu-kò͘ Siōng-tè kàu-hōe ê iûⁿ-kûn , i ēng lâu-hui̍h lâi sio̍k-hôe in . Sī góa chai lī-khui lín liáu-āu , tek-khak ū chân-jím ê chhâi-lông ji̍p línê tiong-kan , bô pó-sioh chôan-kûn ê lâng . Lín tiong-kan teh-beh ū lâng khí-lâi , chiong pē-pōan tō-lí ê ōe , bê-he̍k ha̍k-seng . Lín tio̍h kéng-séng , tio̍h kì-liām góa saⁿ nî kú bô lī , mî-ji̍t lâu ba̍k-sái lâi khǹg lín chèng-lâng . Hiaⁿ-tī ah , taⁿ góa tùi Siōng-tè kú-chiàn lín , hō͘ lín tit-tio̍h un-tián , niá-siū tō-lí , hō͘ lín tit-tio̍h ióng-kiāⁿ , siúⁿ-sù lín tī sèng-tô͘ ê tiong-kan ū ki-gia̍p . Góa bē bat tham lâng ê kim-gûn , i-chiûⁿ ; chiū-sī ka-kī chòe kang , lâi kiong-kip góa kap kun-tè ê lâng ê só͘-hùi , che sī lín só͘ chai . Góa ta̍k hāng ê tāi-chì chí-sī lín , tio̍h án-ni tio̍h-bôa kan-khó͘ lâi hû-chhî lóan-jio̍k ê lâng , ia̍h sī kì-liām góa ê Chú Iâ-so͘ kóng , “ Hō͘ lâng mi̍h ê lâng , pí the̍h lâng mi̍h ê lâng khah ū hok-khì . ” Kóng soah , kūi teh kap chèng-lâng kî-tó , lâng tōa ē thî-khàu , phō Pó-lô ê ām-kún chim--i ; sī in-ūi i kóng , Bô koh-chài kìⁿ góa , put-chí iu-būn , chiū sàng I chiūⁿ chûn .

Pó-lô kap Í-hut-só͘ ê tiúⁿ-ló saⁿ-sî , chiū tah chûn beh khì Iâ-lō͘-sat-léng . Chûn kàu Chhui-lô thêng teh khì hè chiūⁿ-soaⁿ , só͘-í iân-chhiân chhit ji̍t . Tī chia ū sìn Chú ê hiaⁿ-tī . Pó-lô sēng chit ê ki-hōe khí thàm--in . In siū Sèng Sîn kám-tōng , chai Pó-lô nā khì Iâ-lō͘-sat-léng ōe tú-tio̍h tōa khún-tio̍k , chiū khǹg i bo̍h-tit khì . Chóng-sī Pó-lô pek chhiat in-ūi Chú ê tō-lí , só͘-í bô kiaⁿ kan-khó͘ . Chûn koh khí-sin kàu To-lī-mái , Pó-lô kap tâng-kiâⁿ ê lâng àn lō͘ kàu Kai-sat-lī-a , khì hioh tī hit ê kā thài-kàm kiâⁿ sóe-lé ê Hui-le̍k tau . Tī chia ū chi̍t ê tùi Iâ-lō͘-sat-léng lâi ê sian-ti miâ kiò A-ka-pò͘ . I chiū-sī hit ê chêng tī An-thê-o chhàm-gú Lô-má kok beh tú-tio̍h tōa ki-hng . I the̍h Pó-lô ê io-tòa ka-kī pa̍k i ê kha-chhiú kóng , Sèng Sîn ū kóng , tī Iâ-lō͘-sat-léng Iû-thài lâng teh-beh chiàu án-ni pa̍k chit tiâu tòa ê chú-lâng , ah-sàng kàu īⁿ-pang lâng . Tāi-ke lâu ba̍k-sái khó͘ khǹg i bo̍h-tit khì . Pó-lô kóng , “ Lín siáⁿ-sū thî-khàu lâi chô-chak góa ê sim , góa kam-gōan in ūi Chú Iâ-so͘ ê miâ , m̄-nā siū lâng pa̍k , chiū sí tī Iâ-lō͘-sat-léng ia̍h thang . ” Kè kúi-nā-ji̍t chiū pī-pān hêng-lí chiūⁿ Iâ-lō͘-sat-léng . Kàu tè , sù-tô͘ kap hiaⁿ-tī chiap-la̍p--i . Kè-ji̍t Pó-lô ji̍p khì kìⁿ Ngá-kok , ta̍k ê tiúⁿ-ló ia̍h kàu . Pó-lô chhéng-an in kóng , “ Siōng-tè ēng i pún-sin tī īⁿ-pang lâng ê tiong-kan só͘ chòe ê tāi-chì . Chèng-lâng thiaⁿ che ōe o-ló Chú . ” 
Tī Iâ-lō͘-sat-léng siâⁿ-lāi , ū chōe-chōe sìn Chú ê Iû-thài lâng . In sui-jiân sī sìn Chú , iû-gôan sī siú Mô͘-se ê lu̍t-hoat . In chiah-ê lâng thiaⁿ lâng kóng , Pó-lô thôan tō-lí sī ká-sī Iû-thài lâng pōe-ge̍k Mô͘-se ê ōe , m̄-bián siú kū ê lu̍t-lē . Só͘-í tiúⁿ-ló kiaⁿ chiah-ê Iû-thài sìn Chú ê hiaⁿ-tī , ōe kong-kek Pó-lô . In chiū khǹg i tio̍h kap sì ê hoat-gōan ê lâng thàn hē-gōan ê lē , khì siā-gōan kā in chhut só͘-hùi , án-ni chiah ōe hián-bêng tī chèng-lâng ê bīn-chêng , in só͘ thiaⁿ-kìⁿ ê ū chhò . Chiàu Mô͘-se ê lu̍t-lē , lâng nā hē-gōan , m̄-thang chia̍h chiú tio̍h thì thâu-mn̂g ; kàu hē-gōan ê kî móa , ū-sî sī cha̍p-gōa ji̍t , ū-sî saⁿ-cha̍p ji̍t , só͘ thì ê thâu-mn̂g tio̍h the̍h khì tiān-ni̍h kau chè-si sio , ia̍h tio̍h sòa hiàn-chè . 
Pó-lô kap chiah-ê lâng ji̍p tiān-tn̂g , kàu hiàn-chè bêng-pe̍k . Pó-lô tī tiān-tn̂g ê sî , ū tùi A-se-a lâi ê Iû-thài lâng khòaⁿ-kìⁿ i , chiū sái-sō chèng-lâng lia̍h i , kiò kóng , Í-sek-lia̍t lâng pang-chān góan , chit ê lâng ta̍k só͘-chāi thôan kàu , kong-kek lán ê peh-sìⁿ , chham lu̍t-hoat kap sèng ê só͘-chāi , ia̍h chhōa Hi-lī-nî lâng ji̍p tiān-tn̂g , sèng ê só͘-chāi hō͘ i bak tio̍h lâ-sâm . In-ūi chá-ji̍t khòaⁿ-kìⁿ Í-hut-só͘ lâng kap Pó-lô tī siâⁿ-ni̍h , chiū giâu-gî Pó-lô tek-khak ū chhōa i ji̍p tiān . Só͘-í thong siâⁿ iô-tāng , peh-sìⁿ saⁿ-kap cháu óa lâi lia̍h Pó-lô , thoa-chhut tiān-tn̂g . ”
Iû-thài lâng ê tiān-tn̂g khí tī Iâ-lō͘-sat-léng siâⁿ-lāi ê Mô͘-lí soaⁿ-téng . Chē sai , ǹg tang . Tiān-tn̂g ū hun saⁿ lo̍h . Chit saⁿ lo̍h ê chhù , só͘ tìn ê tōe , lóng hō chòe tiān-tn̂g . Tē-it lo̍h , sī chin-chiàⁿ tiān-tn̂g khí tī chit-ūi : tiān , ū hun-piat chêng-āu , chêng-tiān sī sèng-só͘ , āu-tiān sī chì-sèng só͘ . Lâng beh hiàn-chè ê sî tī sèng-só͘ ê thâu-chêng tiâⁿ . Chè-si sī tiàm tī chit lo̍h ê lāi-bīn . 
Tē-jī lo̍h , lâng beh kóng tō-lí , kî-tó , hiàn-kim , lóng sī tī chia . Iû-thài lâng ōe-thang kàu chit lo̍h , pa̍t cho̍k ê lâng m̄ chún . 
Tē-saⁿ lo̍h , bô lūn sím-mi̍h lâng lóng thang khì . Chú Iâ-so͘ ê sî , lâng tī hia teh bōe gû , iûⁿ , ōaⁿ-chîⁿ , chin kiáu-jiáu , hō͘ Iâ-so͘ kóaⁿ-tio̍k in chhut-khì . 
Tùi chia beh ji̍p tē-jī lo̍h , tio̍h keng-kè chi̍t ê tōa-mn̂g , miâ Súi-mn̂g . Khit-chia̍h sī tiàm tī chit ê mn̂g-kháu teh kā lâng pun chîⁿ , tī chia ū chhut kò-sī siá tī lāi-chhiûⁿ ê mn̂g ( Chit ê chhiûⁿ keh-khui tē 3 lo̍h kap tē 2 lo̍h ) kóng , Gōa-kok lâng nā chìn-ji̍p tē jī lo̍h , tio̍h sí-hêng . Lô-má lâng kóan Iû-thài tōe , iā ū sêng-jīn chit tiâu hoat-lu̍t . Lâng bat bû-lōa Pó-lô , chhōa gōa-pang lâng ji̍p tiān , ū hōan-tio̍h chit tiâu ê lu̍t-hoat ( Hēng-tōan 21 : 29 , 24 : 5 ) .
Chèng-lâng í-keng thoa Pó-lô chhut-tiān , phah--i , beh hāi-sí i . Thong siâⁿ hán-hōa . Chit ê hong-siaⁿ ū thôan-bûn kàu chhian-chóng . I sûi-sî tiàu pé-chóng kap peng . “ Chhian-chóng chìn-chêng lia̍h Pó-lô , hoan-hù ēng nn̄g-tiâu thi̍h-liān pa̍k-teh , mn̄g i sī chī-chūi , só͘ chòe sī sím-mi̍h tāi-chì . ”
Hit-sî in-ūi chèng-lâng soan-jióng oh-tit chhâ-chhut i ê chêng-iû , só͘-í chhian-chóng bēng-lēng tio̍h thoa kàu iâⁿ-pôaⁿ . Teh-beh ji̍p iâⁿ-pôaⁿ , Pó-lô tùi chhian-chóng kóng , “ Góa ū ōe beh kā lí kóng , thang mah ? Ìn kóng , Lí bat Hi-lī-nî ê ōe mah ? Lí kiám m̄-sī chêng hit ê jiáu-lōan chhōa sì-chheng pháiⁿ-lâng chhut khòng-iá ê Ai-ki̍p lâng mah ? ”
Gō͘ nî chêng ū chi̍t ê Ai-ki̍p ê ké sian-ti , tāi-seng chū-chi̍p sì-chheng ê húi-lūi , tùi Iû-thài lâm-sì ê khòng-iá . Kàu Iâ-lō͘-sat-léng tùi-bīn ê Ka-ná soaⁿ ê sî , chiū ū saⁿ bān chó-iū ê lâng beh lâi phah Iâ-lō͘-sat-léng . Hit-sî Lô-má ū khí tāi-peng phah kàu pêng . Pó-lô thiaⁿ-kìⁿ chhian-chóng teh gî-ngái i sī hit ê ké sian-ti , só͘-í chiū ka-kī hun-sò͘ kóng , i m̄-sī hit ê Ai-ki̍p ê ké sian-ti , i sī chhut-sì tī Tāi-sò͘ chhut-miâ bûn-be̍k ê siâⁿ , ia̍h chhiáⁿ chhian-chóng chún i kap peh-sìⁿ kóng ōe . Chhian-chóng chún i , i khiā tī gîm-kîⁿ iô-chhiú hō͘ peh-sìⁿ chēng-chēng , chiū chiong Hi-pek-lâi ê ōe kā in kóng , i pún sī Hoat-lī-sài kàu iú bêng-sek ê lâng , tāi-seng i bat àn-cháiⁿ-iūⁿ khún-tio̍k kàu-hōe , āu-lâi i tùi cháiⁿ-iūⁿ chiah ōe sìn chú . ( Khòaⁿ Hēng-tōan 22 : 1 ~ 21 ) .
Kóng kàu kiù-chú chhe i khì thôan tō-lí hō͘ īⁿ-pang lâng , chèng-lâng thiaⁿ kàu chit kù bōe kò͘-tit thiaⁿ pa̍t mi̍h , tōa-siaⁿ soan-jióng hiàn-heng , phóng thô͘-hún iā tī khong-tiong kóng , “ Chit lâng m̄-thang iông-ún i oa̍h . ” Chhian-chóng khòaⁿ-kìⁿ chèng-lâng tōa siū-khì ah Pó-lô ji̍p iâⁿ-pôaⁿ , bēng-lēng pī-pān phê-piⁿ teh sím ê sî thang thèng-hāu hêng . Tú-tú chiong phê-tòa beh pa̍k Pó-lô , Pó-lô kā khiā tī sin-piⁿ ê pé-chóng kóng , Lô-má ê peh-sìⁿ bē ū tēng-chōe , lâi phah i thang mah ? Pé-chóng thiaⁿ chit ê ōe , khì kā chhian-chóng kóng , Lí só͘ chòe tio̍h kín-sīn , chit lâng sī Lô-má ê peh-sìⁿ . Chhian-chóng kūn-óa lâi mn̄g kóng , Lí kó-jiân sī Lô-má ê peh-sìⁿ mah ? Ìn kóng , “ Sī . ”
Tng hit-sî Lô-má kok kài thiⁿ-ē tē-it kiông , ia̍h ū chin-chōe ê sio̍k-kok . Tû-khì i pún kok-lāi ê peh-sìⁿ í-gōa , siat-sú nā m̄-sī tùi iú-kong , á-sī ēng chîⁿ bóe , chiū bōe tit-thang sǹg sī Lô-má ê peh-sìⁿ . Nā sǹg sī i ê peh-sìⁿ ū kúi-nā hāng ê lī-ek . ( 1 ) Tú-á lia̍h tio̍h ê sî , bē tēng-chōe bōe sái-tit ēng thi̍h-liān pa̍k , á-sī ēng pa̍t-mi̍h hoat-tō͘ khó͘-chhó͘ i . ( 2 ) Bōe-sái-tit khut-táⁿ sêng-chiau ( Bô chōe , kiông-kiông phah , phah kàu i jīn ū ) . ( 3 ) Siat-sú koaⁿ-hú oan-óng i , i ōe sái-tit siōng-khòng , tùi hông-tè hia khì kò . Sio̍k-kok ê peh-sìⁿ bōe sái-tit án-ni .
Chhian-chóng thiaⁿ-kìⁿ Pó-lô sī Lô-má ê peh-sìⁿ chiū kiaⁿ , kè-ji̍t tháu-pàng i , tiàu chè-si-tiúⁿ kap thong kong-hōe lâi kap Pó-lô tùi-sím . Pó-lô chù-ba̍k khòaⁿ kong-hōe kóng , hiaⁿ-tī ah , góa pêng-sò͘ pîn liông-sim chòe tāi-chì tī Siōng-tè ê bīn-chêng kàu chit-tia̍p . Chè-si-tiúⁿ A-ná-nî-a hoan-hù chó-iū ê lâng phah i ê chhùi . Pó-lô kóng , Boah pe̍h-he ê chhiûⁿ , Siōng-tè teh-beh phah lí ; lí teh chē eng-kai tio̍h chiàu lu̍t-hoat lâi sím-phòaⁿ góa , taⁿ hóan-tńg ûi-ke̍h lu̍t-hoat hoan-hù lâng lâi phah góa . Chó-iū ê lâng , kóng , Siōng-tè ê chè-si-tiúⁿ , lí káⁿ lóe-mē mah ? Pó-lô kóng , hiaⁿ-tī ah , góa m̄-chai i sī chè-si-tiúⁿ , Sèng-keng ū kóng , Bo̍h-tit húi-pòng lí peh-sìⁿ ê iú-si koaⁿ . ( Chhut Ai-ki̍p-kì 22 : 28 ) .
Pó-lô chai chèng-lâng chi̍t-pòaⁿ sī Sat-thó͘-kai lâng , chi̍t-pòaⁿ sī Hoat-lī-sài lâng , chiū tī kong-hōe ê tiong-kan chhut-siaⁿ kóng , hiaⁿ-tī ah , góa sī Hoat-lī-sài lâng , ia̍h sī Hoat-lī-sài lâng ê kiáⁿ , in-ūi ǹg-bāng sí-lâng koh-oa̍h , lâi siū sím-mn̄g . Kóng-soah , hoat-lī-sài lâng kap Sat-thó͘-kai lâng cheng-lūn , kok hun tóng-lūi , In-ūi Sat-thó͘-kai lâng kóng bô koh-oa̍h ê tō-lí , bô thiⁿ-sài , ia̍h bô sîn , hoat-lī-sài lâng kóng , lóng ū . Chèng-lâng tōa-ē soan-jióng , hoat-lī-sài lâng tông-tō ê tha̍k-chheh lâng khí-lâi , lâi cheng-lūn kóng , Góan khòaⁿ chit lâng bô pháiⁿ , kiám-chhái sī sîn , á-sī thiⁿ-sài kap i kóng-ōe , ln m̄-thang ûi-ke̍h Siōng-tè . Hit-sî tōa jiáu-lōan , chhian-chóng kiaⁿ-liáu Pó-lô siū chèng-lâng siong-hāi , hoan-hù peng-á lo̍h-khì , tùi chèng-lâng ê tiong-kan chhiúⁿ-hôe , chhōa i ji̍p iâⁿ-pôaⁿ . Tē-jī ji̍t mî-sî , Chú kūn-óa teh khiā kóng , “ Pó-lô lí sim-koaⁿ tio̍h pêng-an , lí tī Iâ-lō͘-sat-léng ū kan-chèng góa ê tō-lí , tī Lô-má ia̍h tek-khak án-ni kan-chèng . ”
Thiⁿ-kng ū sì-cha̍p gōa ê Iû-thài-lâng saⁿ-kap chiù tāng-chōa kóng , Nā bô hāi-sí Pó-lô in chiū beh hō͘ i oa̍h-oa̍h gō-sí . In só͘ kè-bô͘ chiū-sī kap chè-si-tiúⁿ , tiúⁿ-ló , kong-hōe phah thong-thò tio̍h koh chhin-chhiūⁿ chā-bō͘-ji̍t tiàu Pó-lô kàu kong-hōe , chiah cha̍h pòaⁿ-lō͘ lâi hāi-sí . Pó-lô ê gōe-seng chai chit ê tāi-chì , chiū khì pín chhian-chóng . Chhian-chóng thàu-mî siá bûn-su , pī-pān pō͘-peng nn̄g-pah , bé-peng chhit-cha̍p , kia̍h chhiuⁿ ê peng nn̄g pah , beh ah Pó-lô kàu Kai-sat-lī-a kau hō͘ chóng-tok Hui-le̍k-sū khì pān , iā pī-pān cheng-siⁿ hō͘ Pó-lô khiâ . Peng-teng thàu-mî chhōa i kàu An-thê-phàⁿ-tí . Keh ji̍t , hō͘ bé-peng kap Pó-lô khì , kî-û ê peng tò-lâi iâⁿ-pôaⁿ . Chóng-tok chai sī Lô-má lâng , só͘-í bô kā i koaiⁿ-kaⁿ , sī hō͘ i tiàm kong-kóan . 
Kè gō͘ ji̍t chè-si-tiúⁿ A-ná-nî-a kap chèng tiúⁿ-ló ū chhiáⁿ chi̍t-ê Lô-má ê lu̍t-su chòe phō-kò , lâi kò Pó-lô thôan īⁿ-toan , siàn-he̍k jiáu-lōan bîn-sim , phah lâ-sâm tiān-tn̂g , Pó-lô chiū hun-sò͘ kóng , “ Góa chiūⁿ Iâ-lō͘-sat-léng kèng-pài chí-ū cha̍p-jī ji̍t . In hiah-ê lâng bē-bat khòaⁿ-kìⁿ góa tī tiān-tn̂g piān-lūn , ia̍h bē-bat khòaⁿ-kìⁿ góa tī hōe-tn̂g á-sī siâⁿ-lāi jiáu-lōan chèng-lâng ; taⁿ só͘ kò góa ê tāi-chì , in lóng bô pîn-kù . ” Koh hun-sò͘ kóng i só͘ sìn ê , kap in saⁿ-tâng , bô-iáⁿ thôan īⁿ-toan . Chóng-tok chai chit ê chêng-hêng chiū kā Pó-lô kóng , “ Thèng-hāu chhian-chóng Lū-se-a lâi , góa beh sím-mn̄g lí ; chiū hoan-hù pé-chóng ēng khoan-iông lâi khàn-siú Pó-lô , nā i ê pêng-iú lâi chhē i , he̍k-sī beh kiong-kip i , m̄-sái kìm-chí i . Kè kúi-nā ji̍t Hui-le̍k-sū kap i ê hu-jîn kàu , tiàu Pó-lô ài beh thiaⁿ Ki-tok ê tō-lí . Pó-lô káng-lūn liâm-chiat , kap kong-gī kap āu-lâi ê sím-phòaⁿ , hui-le̍k-sū thiaⁿ-liáu kiaⁿ , kóng , Taⁿ lí chhiáⁿ thè-khì , ū êng chiū koh kiò lí . 
Kè nn̄g-nî Pho-kiû Hui-sū-to͘ lâi thòe Hui-le̍k-sū ê chit-jīm . Hui-le̍k-sū beh lī-jīm ê sî ài hō͘ Iû-thài lâng hoaⁿ-hí , iû-gôan pa̍k Pó-lô . 
Sin chóng-tok Hui-sū-to͘ tò-jīm saⁿ-ji̍t chiū chiūⁿ Iâ-lō͘-sat-léng . 

Chè-si-tiúⁿ kap Iû-thài khah ū kôan ê lâng lâi koh-chài kò Pó-lô , chiū kiû chóng-tok tùi Kai-sat-lī-a tiàu Pó-lô lâi Iâ-lō͘-sat-léng sím , in siūⁿ beh ēng àm-bô͘ cha̍h pòaⁿ-lō͘ lâi bô͘-hāi i ê sìⁿ-miā . 
Hui-sū-to͘ m̄-chún , in-ūi koh cha̍p gōa ji̍t chiū beh tńg-khì Kai-sat-lī-a , chiah kah in lâi hia kò . 
Hui-sū-to͘ tńg-khì ê kè-ji̍t , chiū chē-tn̂g sím . Hiah-ê Iû-thài lâng ēng chōe-chōe àn-kiāⁿ lâi bû-kò i , chóng-sī lóng bô si̍t-kù . Pó-lô hun-sò͘ kóng , “ Iû-thài lâng ê lē kap tiān-tn̂g , í-ki̍p Kai-sat góa lóng bē bat hōan-tio̍h . ” In-ūi Hui-sū-to͘ bōe bêng-pe̍k in só͘ cheng-piān ê lí , koh in-ūi ài sūn Iû-thài ê bîn-sim , chiū mn̄g Pó-lô , khòaⁿ i beh khì Iâ-lō͘-sat-léng kap in tùi-sím m̄ . 
Pó-lô ìn kóng , “ Nā-ū kiâⁿ put-gī , chōe eng-kai tio̍h sí , sui-bóng sí , góa ia̍h bô the-sî . Nā-sī in só͘ kò góa ê sū bô si̍t , chiū m̄ thang chiong góa kau hō͘ i , góa teh-beh tī Kai-sat ê bīn-chêng kò gū-chn̄g . ” Hui-sū-to͘ chún--i . 
Kè kúi-nā ji̍t chit ê kóan Ka-lī-lī kap keh-piah kúi-nā séng ê ông miâ kiò A-ki-phàⁿ lâi Kai-sat-lī-a kap Hui-sū-to͘ pài-hōe . Hân-tâm ê sî chóng-tok chiū thê-khí Pó-lô ê àn-chêng kóng hō͘ i thiaⁿ . Ông thiaⁿ-liáu kóng , “ Góa ia̍h ài thiaⁿ chit lâng ê ōe . ” Kè-ji̍t Hui-sū-to͘ chiū chhiáⁿ kúi-nā ê chhian-chóng kap siâⁿ-lāi chun-kùi ê lâng , lâi kap A-ki-phàⁿ ông lóng-chóng chi̍t-chôe lâi thiaⁿ sím , ǹg-bāng khah chim-chiok thang siá kháu-keng khì chhut chàu . Teh sím ê sî , A-ki-phàⁿ ông kā Pó-lô kóng , “ Lí thang kóng-bêng , Pó-lô kia̍h-khí chhiú hun-sò͘ kóng , A-ki-phàⁿ ông ah , kin-á-ji̍t góa hō͘ Iû-thài lâng só͘ kò , ōe-tit-thang tī ông ê bīn-chêng lâi hun-sò͘ , si̍t-chāi bān-hēng . Iáu-kú ū thang hoaⁿ-hí ê tāi-chì , chiu-sī lí chai Iû-thài lâng ê lu̍t-lē kap kàu-hoat , só͘-í kiû lí khoan-iông thiaⁿ góa ê ōe . ”
A-ki-phàⁿ chiū-sī hit ê hāi-sí Ngá-kok ê Hi-lu̍t ê kiáⁿ . I m̄-nā sī kóan chí kúi séng , ia̍h sī kóan Iâ-lō͘-sat-léng ê sèng tiān , siat-li̍p lâng chòe chè-si-thâu , á-sī lut chè-si-thâu ê chit lóng sī i ê kôan , só͘-í i ōe put-chí chai Iû-thài lâng ê l u̍t- lē . 
Hui-sū-to͘ sī sin tò-jīm ê Lô-má koaⁿ , só͘-í ta̍k hāng chhiⁿ-so͘ . Pó-lô chiū chiong i bē sìn Chú ê sî cháiⁿ-iūⁿ chhut-la̍t khún-tio̍k kàu-hōe , āu-lâi cháiⁿ-iūⁿ tī Tāi-má-sek ê lō͘ Chú chhut-hiān tiàu i , koh i só͘ kóng ê tō-lí bô m̄-sī sian-ti lâng kap Mô͘-se tāi-seng kóng ê tāi-chì . 
Chiū-sī Ki-tok siū hām-hāi chòe sí-lâng koh-oa̍h ê khí-thâu , kng-chiò Í-sek-lia̍t ê peh-sìⁿ kap īⁿ-pang lâng . Pó-lô hun-sò͘ ê sî , hui-sū-to͘ tōa-siaⁿ kóng . Pó-lô lí sī chu-tian , Pó-lô ìn kóng , hui-sū-to͘ tāi-jîn , góa m̄-sī chu-tian , góa só͘ kóng ê ōe chin-si̍t bô ké . Ông chai che , góa hó-táⁿ tī ông ê bīn-chêng lâi kóng , in-ūi chit ê tāi-chì m̄-sī kiâⁿ tī bô lâng khòaⁿ-kìⁿ ê só͘-chāi , bô ún-ba̍t tī ông ê bīn-chêng , A-ki-phàⁿ ông ah , lí sìn sian-ti lâng á bô ? Góa chai lí sìn A-ki-phàⁿ kā Pó-lô kóng , Lí ēng kúi-kù ōe chiū phah-sǹg góa ōe chòe Ki-tok-tô͘ mah ? Pó-lô ìn kóng . Put-lūn kúi-kù , á-sī chōe kù , m̄-nā lí chi̍t lâng nā-tiāⁿ , chiū-sī gōan lóng-chóng kin-á-ji̍t thiaⁿ-kìⁿ góa ê lâng lóng ōe chòe Ki-tok-tô͘ , put-kò bo̍h-tit chhin-chhiūⁿ góa ê siū-pa̍k chiū hó . 

Kè kúi-nā ji̍t Hui-sū-to͘ chiū chhe chi̍t ê pé-chóng ah Pó-lô kap kúi-nā ê siû-hōan tùi chûn beh kè chiūⁿ Lô-má kiaⁿ-siâⁿ . Chûn kàu Kek-lí-tí ê hái-sū ê Hó-chûn-ù , Pó-lô tùi pé-chóng kóng , Góa-khòaⁿ chûn nā kiâⁿ , tek-khak ū tōa ê gûi-hiám , m̄-nā hāi-tio̍h chûn kap hè , liân lán ê sìⁿ-miā ia̍h lân-pó . Chiàu Iû-thài lâng pêng-siông kiâⁿ-chûn ê hoat-tō͘ tùi in ê chhit ge̍h kàu káu-ge̍h bé bōe kiâⁿ-chûn--tit , in-ūi tī chit sî siông-siông ū tōa-hong . Pé-chóng sìn tāi-kong kap chûn-chú ê ōe , m̄ thiaⁿ Pó-lô só͘ kóng . In phah-sǹg Hui-nî-ki lī Hó-chûn-ù put-kò sī khah bián chi̍t ji̍t ê chúi-lō͘ , nā kàu hia , chiū pí chia khah siám-hoan . Chúi-lō͘ sui-jiân kūn , khó-sioh chûn tio̍h kè chi̍t ê thó͘-kak , chit ê kak sī chhun-ji̍p Tē-tiong-hái . Chia hong siông-siông chin thàu , ū-sî hut-jiân tú-tio̍h pò-thâu-hong , chûn chiū sàu-ji̍p tōa-hái . 
Chûn kiâⁿ hut-jiân khí tōa-hong . Chûn siū hong bōe tiâu , hō͘ hong chhoah-khì , sûi hong phiau-liû . Hong put-chí thàu , tē-jī ji̍t chiong hè-mi̍h lóng hiat lo̍h-hái , koh kè-ji̍t chiong chûn ê khì-kū ia̍h hiat lo̍h-hái . Kúi-nā ji̍t lóng bô khòaⁿ-kìⁿ chhiⁿ ji̍t , tōa-hong koh-khah thàu , tit-kiù ê sim í-keng choa̍t-bāng . Pó-lô tùi chèng-lâng kóng , “ Chā-mî thiⁿ-sài khiā-teh kā góa kóng , Pó-lô m̄-sái kiaⁿ , lí tek-khak khiā tī Kai-sat ê bīn-chêng Siōng-tè chiong chûn-ni̍h ê lâng siúⁿ-sù lí . Só͘-í sim-koaⁿ tio̍h pêng-an , góa sìn Siōng-tè , chai i tek-khak chiàu i só͘ kóng ê ōe , nā-sī teh-beh kha̍p-tio̍h chi̍t ê hái-sū . ” Chûn phiau-liû cha̍p-sì ji̍t kūn chi̍t ê hái-sū miâ kiò Bí-lī-tāi . Peng-teng kiaⁿ hōan-lâng siû chiūⁿ soaⁿ cháu , chiū àm-bô͘ beh hāi-sí in . Pé-chóng in-ūi ài pó-hō͘ Pó-lô , chó͘-chí i ê kè-bô͘ , bēng-lēng ōe siû ê lâng tio̍h seng siû chiūⁿ soaⁿ , bōe siû--ê kiám-chhái sī khîⁿ pang , á-sī chûn-lāi ê mi̍h it-chīn tit-kiù chiūⁿ soaⁿ . “ Hoan-lâng ēng hi-hán ê jîn-ài lâi khóan-thāi in , in-ūi lo̍h hō͘ kôaⁿ , chiū khí hé hō͘ in hang . ” ( Hi-lī-nî , Lô-má lâng kiò gōa-kok lâng chòe hoan ) . Pó-lô hiaⁿ̍h chhâ hiat tī hé-ni̍h , hé jia̍t , to̍k-chôa sô chhut-lâi kā-tiâu i ê chhiú . Tùi án-ni chit ê hái-sū ê lâng phah-sǹg Pó-lô sī ke̍k pháiⁿ ê lâng , só͘-í sui-jiân bô sí tī hái-ni̍h , iáu-kú bōe bián-tit hō͘ chôa kā-sí . Pó-lô pōaⁿ chôa tī hé-ni̍h , lóng bô chi̍t-tiám-á siong-hāi . Hia ê lâng phah-sǹg koh chi̍t tiap-á-kú hoat-hông chiū sí , bô-gî thêng kàu kú-kú khòaⁿ-kìⁿ i hó-hó , chiū phah-sǹg Pó-lô kàⁿ sī sîn-sian . 
Hit ê hái-sū ê thâu-lâng ēng hó-lé khóan-thāi Pó-lô . I ê lāu-pē kôaⁿ-jia̍t koh chòe-lī , bōe khí-chhn̂g . Pó-lô ēng kî-tó hōaⁿ chhiú kā i i-hó . Pó-lô in hiah-ê lâng , tiàm chit ê hái-sū saⁿ ge̍h-ji̍t , chit sî í-keng kè saⁿ ge̍h-ji̍t thàu hong ê sî , só͘-í chiū ū A-le̍k-san-thài ê chûn tùi hia kè . Pó-lô in hiah-ê lâng chiū tah khì Lô-má . Kàu Lô-má , pé-chóng chiong chèng siû-hōan kau hō͘ chiong-kun , to̍k-to̍k chhut-chāi Pó-lô kap chi̍t ê pé-siú ê peng tiàm tī gōa-bīn . 
Pó-lô khiā ka-kī sè ê chhù nn̄g nî kú , hōan lâi kìⁿ i ê lâng lóng chiap-la̍p i ; put-chí hó-táⁿ thôan Siōng-tè kok ê tō-lí , kap Chú Iâ-so͘ Ki-tok ê sū , lóng bô lâng kìm-chí i . 

Tng Pó-lô kò gū-chn̄g ê sî , hit-tia̍p Lô-má sī kài sè-kan tē-it pù , kiông , khoah-tōa ê kok . I ê kiaⁿ-siâⁿ miâ kiò Lô-má . Chit ê siâⁿ ê seng-lí sī kài thiⁿ ē tē-it tōa , tē-it lāu-jia̍t , tē-it pù . Siâⁿ-ni̍h peh-sìⁿ chha-put-to pah-gō͘ bān , chiâⁿ pòaⁿ sī chú-lâng , chiâⁿ pòaⁿ sī lô͘-châi . Kî-tiong ū nn̄g saⁿ bān ê Iû-thài lâng . Hit-sî sī Nî-lô teh chòe Hông-tè . I ê chân-jím sī lâng bōe jím-tit thiaⁿ . I bat hāi-sí i ê lāu-bú , kap i nn̄g ê hông-hō͘ , i ê sió-tī , i ê sian-siⁿ kap chōe-chōe tōa-koaⁿ . 
Lô-má siâⁿ pun chòe cha̍p-sì pó . Tī Iâ-so͘ kàng-seng āu 64 nî , ū sio-khì cha̍p-pó , kî-tiong ū chin-chōe súi-súi ê lâu kap keng-biō . Khí-thâu hé-sio ê in-toaⁿ , lâng m̄-chai kî-só͘-í-jiân , chóng-sī āu-lâi ū chōe-chōe lâng khòaⁿ-kìⁿ sī lâng teh pàng-hé sio chhù . Chiah-ê pàng-hé ê lâng jīn kóng , sī lâng kah--i , m̄-kú bô kóng chhut sī chī-chūi . Hé mî-ji̍t ti̍t-ti̍t to̍h , ti̍t-ti̍t sio , kàu cha̍p-ji̍t kú chiah sit . Kàu sio liáu , Nî-lô Hông-tè chiū chiong siâⁿ-lāi ê phòa-chhù-tōe chiàm chin tōa-phiàn , khì khí hông-kiong . Tùi án-ni , lâng khòaⁿ i chiàm tōe , chiū giâu-gî phah-sǹg chiah-ê pàng-hé--ê , sī hông-tè só͘ chhe--ê .
Nî-lô chiū sái-sō peh-sìⁿ , kóng sī hiah-ê sìn Iâ-so͘ ê lâng lâi pàng-hé , in-ūi in òan-hūn ngó͘-siōng , só͘-í ài sio keng-biō liân chhù sòa sio-khì . Chèng-lâng chōe-chōe sìn i ê ōe , Nî-lô chhut bēng-lēng khún-tio̍k Ki-tok-tô͘ , lia̍h sìn Chú ê lâng chiong iá-siù ê phê kā i kńg , chiah hiat hō͘ káu khì phún-chia̍h . Ū-ê chiong la̍h kô͘ in ê seng-khu , pa̍k in tī ông ê hoe-hn̂g , tiám hé tī in ê seng-khu , ê-hng-sî chòe hé-pé . 
Ū-ê lia̍h khì tèng si̍p-jī-kè , ū-ê hiat hō͘ iá-siù chia̍h lâng phah-sǹg Pó-lô tī chit pái hé-sio , kàu-hōe siū khún-tio̍k ê sî , A . . 64 nî , sòa hō͘ lâng lia̍h--khì ; iā tī A . . 68 nî , iáu-bōe kàu 6 ge̍h chiū siū-hāi .
Lūn chit ê lō͘-bé ji̍t , Pó-lô ê sim chin pêng-an . I kóng , “ Góa í-keng cheng-chiàn hó ê cheng-chiàn , í-keng chīn pháu-cháu ê lō͘-chām , í-keng siú só͘ sìn ê tō-lí . Taⁿ liáu-āu ū gī ê bián-liû kā góa pī-pān hē-teh , chiū-sī Chú chòe kong-gī ê phòaⁿ-koaⁿ , tī hit-ji̍t beh hō͘ góa ; m̄-nā hō͘ góa , iā beh hō͘ kìⁿ-nā him-bō͘ I hián-hiān ê lâng . ” ( Thê-mô͘-thài 4 : 7 , 8 ) .

Hok-im sī sím-mi̍h ? Hó siau-sit . Ū chi̍t ji̍t , tī Ka-lâm tōe , Ngá-kok chèng-kiáⁿ tùi Ai-ki̍p tò-lâi , kā Ngá-kok kóng , Iok-sek iáu tī-teh , kóan-lí Ai-ki̍p chôan tōe . lāu-pē m̄-sìn , in-ūi i siūⁿ , Iok-sek sí jī-cha̍p gōa nî lah . In chiong Iok-sek tùi in só͘ kóng--ê , lóng kā i kóng . Koh khòaⁿ-kìⁿ Iok-sek só͘ phài lâi ê chhia , beh chài i ; Ngá-kok sim oa̍h--khí-lâi , kóng góa ê kiáⁿ iáu tī-teh , góa beh khì kìⁿ i . Che siau-sit chīn-chāi hó . 
Kè chōe-chōe nî , ū chi̍t ê cha-bó͘ gín-ná miâ Bí-lí-àm , pòng-pòng cháu , ji̍p-khì , hoah kóng , Án-niâ ah , góan sió-tī-á , hō͘ ông ê cha-bó͘-kiáⁿ khioh--khì , kah góa thòe i chhiàⁿ chi̍t ê leng-bú kā i io , án-niâ lí lâi-khì . Lāu-bú thiaⁿ-tio̍h góa ê eⁿ-á bô hiat-lo̍h hô , koh thang phō tò-tńg , iā thang thàn chîⁿ ; sè-kài kiám ū chiah hó ê sū ! Kín lâi-khì . 
Taⁿ lán só͘ beh kóng ê hok-im , kiám sī chit khóan ? M̄-sī , iáu khah hó . 
Sin sè-kài ê lâng tiâu-kang lâi kóng , Bo̍h-tit kiaⁿ , in-ūi góa pò lín tōa hoaⁿ-hí ê hó siau-sit , hō͘ bān peh-sìⁿ lóng ū hūn . In-ūi kin-á-ji̍t tī Tāi-pi̍t ê siâⁿ , í-keng ūi-tio̍h lín siⁿ chín-kiù ê , chiū-sī Chú Ki-tok . Sù-tô͘ Pó-lô tùi chá kàu taⁿ , iáu teh thôan . Ū chi̍t kù thang sìn , thang chiâu-pī chiap-la̍p ê , chiū-sī Ki-tok Iâ-so͘ lîm-kàu sè-kan , beh kiù ū chōe ê lâng . Che sī éng-kiú ê hok-im . Sèng Pó-lô tùi chit ê hok-im só͘ tit-tio̍h ê , góa ū khòaⁿ-kìⁿ , ài tâm-lūn kúi kù tī ē-bīn : 
Hok-im ê thé-giām . 
Tī Tāi-má-sek lō͘-ni̍h , i tú-tio̍h Chú Iâ-so͘ , thiaⁿ I ê siaⁿ , lâi hóan-hóe chōe , Pó-lô ê sim-kéng cháiⁿ-iūⁿ ?
Móa-sim thòng-khó͘ . 
Khún-tio̍k Siōng-tè ê kàu-hōe , hām-hāi sèng-tô͘ , chin tāng-chōe . I saⁿ ji̍t , bô lim , bô chia̍h , chí-ū kî-tó ( Hēng-tōan 9 : 9 , 1 1 ; 26 : 9 ~ 1 1 ) .
I khak-si̍t chai , chōe ū tit sià . ( I Thê-mô͘-thài 1 : 15 , 16 ; Hēng-tōan 9 : 10 ~ 17 ) .
I ê kū-sim ū sí . 
Só͘-í i ê sim , bô hō͘ sè-kan bê-he̍k , sè-kan iā bē thang bê-he̍k i ( Ka-lia̍p-thài 6 : 1 4 ) .
Sin-sim hoat-siⁿ . ( Ka-lia̍p-thài 2 : 20 ) .
Sin ê ì-ài . 
Chhiū-ni̍h ê thâng , hêng-chōng pháiⁿ-khòaⁿ , só͘ chia̍h sī chhiū-hio̍h . Kàu ū chi̍t ji̍t , i hòa chòe bóe-ia̍h , súi-súi , pe tī khong-khì ni̍h , chá só͘ ū chia̍h-liāu móa ba̍k-chêng , lóng bô kah-ì , chí-ū su-siúⁿ hoe-lúi tiong ê tiⁿ-bi̍t . Tû-khì kiù-lâng í-gōa , sè-kài bān-mi̍h , bān-sū , sèng Pó-lô bô tèng-ì pòaⁿ hāng , to̍k-to̍k him-bō͘ Chú Iâ-so͘ , ài ôan-chôan chhin-chhiūⁿ I ( Hui-li̍p-pí 3 : 7 ~ 16 ) . Gōan lán tāi-ke ê cheng-sîn lóng kap i chi̍t-iūⁿ .
Hok-im ê chit-hūn . 
Sèng Pó-lô , bô ka-têng , bô châi-sán , it-seng choan-bū thôan hok-im , tī Lô-má ê kok-lāi , tùi tang pháu kàu sai ( Lô-má 15 : 19 ) . Sím-mi̍h só͘-chāi chhut-lēng kah i tio̍h án-ni ?
Kiù-chú tùi thiⁿ tiàu i ( Hēng-tōan 9 : 15 , 26 : 19 , 20 ) .
Tùi kong-chiòng ê lâi hián-bêng . 
Sèng Sîn bēng-lēng An-thê-o ê kàu-hōe , siat i chòe soan-kàu-su ( Hēng-tōan 13 : 1 ~ 3 ) .
Tùi Siōng-tè ê chù-tiāⁿ . 
Siōng-tè bat tùi Iâ-lī-bí kóng , Góa bē chhòng-chō lí tī pak-tó͘-lāi ê tāi-seng , Góa bat lí ; lí bē chhut-thai ê tāi-seng , Góa hun-piat lí chòe sèng ; siat-li̍p chòe lia̍t-kok ê sian-ti ( Iâ-lī-bí 1 : 5 ) .
Pó-lô só͘ sìn , iā sī siāng chit ê ì-sù . I kóng , Nā-sī tùi góan lāu-bú ê thai , hun-piat góa , ēng I ê un-tián tiàu góa ê Siōng-tè , kì-jiân hoaⁿ-hí chiong I ê Kiáⁿ hián-bêng tī góa , beh hō͘ góa soan-thôan I tī gōa-pang ( Ka-lia̍p-thài 1 : 15 ) . M̄-nā Pó-lô in ū chù-tiāⁿ , lán ta̍k lâng iā-sī án-ni ( Má-thài 10 : 29 , 30 ) . Lín beh mn̄g góa kóng , Siōng-tè chù-tiāⁿ góan ta̍k lâng sím-mi̍h ? Che , góa ìn liáu bōe tùi , to̍k-to̍k góa pò lín chai . Chiàu I chhòng-chō sè-kan ê tāi-seng tī Ki-tok kéng lán , hō͘ lán tī I ê bīn-chêng chiâⁿ-chòe sèng , bô thang hiâm ; I chiàu I ê chí-ì só͘ hoaⁿ-hí ê , ēng jîn-ài tāi-seng tiāⁿ-tio̍h lán , tùi Iâ-so͘ Ki-tok tit-tio̍h chòe kiáⁿ , lâi kui tī I , hō͘ i un-tián ê êng-kng tit-tio̍h o-ló ( Í-hut-só͘ 1 : 4 , 5 ) . Put-lūn tó-ūi khì tio̍h kì-tit góa sī Siōng-tè ê kiáⁿ , tio̍h sèng-kiat , bô thang hiâm .
Hok-im ê ha̍k-le̍k . 
Sù-tô͘ Pó-lô kui Chú , chiū thôan Iâ-so͘ sī Siōng-tè ê Kiáⁿ ( Hēng-tōan 9 : 20 ) . Che sī I thôan hok-im ê tē-it siaⁿ . Í-āu i só͘ thôan ê ji̍t-ji̍t sin , só͘ kóng ê bû-kiông-chīn . M̄-bat chhin-chhiūⁿ Pí-tek , Iok-hān lâi chòe Chú ê ha̍k-seng , cháiⁿ-iūⁿ i ōe bat Chú ê hok-im ? Pó-lô ka-kī kan-chèng kóng :
Bô siū lâng ê kà-sī . 
Sī tùi Iâ-so͘ Ki-tok ê khé-sī . 
Iā bô chiū-kūn hiah-ê tāi-seng i chòe sù-tô͘--ê . 
To̍k-to̍k khì A-lat-pek ( Ka-lia̍p-thài 1 : 12 ~ 17 ) . Khì hia chòe sím-mi̍h , i bô kóng . Kiám-chhái sī chhin-chhiūⁿ Í-lī-a khì Se-nái soaⁿ siū Siōng-tè ê kà-sī ( I Lia̍t-ông 19 chiuⁿ ) .
I ū khì thiⁿ-ni̍h liû-ha̍k , lōa-kú , lán m̄-chai ( II Ko-lîm-to 12 : 1 ~ 5 ) .
Tng Pó-lô teh thôan-tō ê tiong-kan , ū thê-khí kiâⁿ sóe-lé Iok-hān chòe Iâ-so͘ ê kan-chèng ( Hēng-tōan 13 : 24 , 25 ; 19 : 4 ) , á-sī Chú siū bōe hit mî , ū siat-li̍p sèng-chhan , iā Iû-thài lâng hām-hāi Chú , Kiû Pí-lia̍p-to kā i tēng sí-hêng ( Hēng-tōan 13 : 27 , 28 ) . Í-ki̍p Kiù-chú koh oa̍h , chhut-hiān hō͘ chōe-chōe lâng khòaⁿ-tio̍h ( I Ko-lîm-to 15 : 4 ~ 8 ) . Chiah-ê sio̍k tī le̍k-sú ê , phah-sǹg i ū tùi lâng chhâ-khó ; lūn kàu Chú hok-im ê iàu-lí , kì tī Pó-lô 13 tiuⁿ ê phoe-lāi , nā m̄-sī tùi Chú ti̍t-chiap thôan hō͘ i , tī sè-kan bô Sîn-ha̍k-īⁿ thang kà-sī i bat kàu án-ni . Só͘-í Pó-lô ê káng-ián , ū koh-iūⁿ lán hiān-tāi ê sian-siⁿ , i kóng , góan kóng , m̄-sī ēng lâng ê tì-hūi só͘ kà-sī ê ōe , sī ēng Sèng Sîn só͘ kà-sī ê ; chiong sîn-lêng ê ōe hô-ha̍p sîn-lêng ê sū ( I Ko-lîm-to 2 : 13 ) .
Hok-im ê sūn-sū . 
Lán khòaⁿ Pó-lô só͘ thôan hok-im ê iàu-lí ū sūn-sū . 
Thiⁿ-ē bān-lâng lóng ū chōe . 
Kàu Siōng-tè sím-phòaⁿ ê ji̍t , ta̍k ê tio̍h siū-hêng . 
Siōng-tè ū un-tián . 
Siōng-tè chhe I ê kiáⁿ lâi tam-tng lán ê chōe , thòe lán siū hêng-hoa̍t , beh chòe chōe-jîn ê Kiù-chú . 
Chōe-jîn tùi sìn ōe tit-tio̍h I ê un-tiàu . 
Tit-tio̍h sià-bián chōe , thoat-lī pháiⁿ-tāi , lâi kiâⁿ hó ; chòe Siōng-tè ê kiáⁿ-jî , siū-tio̍h bān-hāng ê hok-khì , ti̍t-kàu ôan-chôan ê kiù-sio̍k , chiū-sī sèng-tô͘ ê seng-khu tùi sí koh-oa̍h ê ji̍t-kî ( Lô-má 8 : 23 ) . Chiah-ê hó siau-sit kì tī Lô-má Jîn-su tē-it chiâu-pī . Chhiáⁿ lán sèng-tô͘ lâi tha̍k , tio̍h tha̍k liáu koh tha̍k , thang an-ùi lán ê sim , kian-kò͘ lán ê sìn , m̄-bián kiaⁿ oh bêng , lán ū sian-siⁿ , chiū-sī Sèng Sîn ōe chhōa lán bat chin-lí ( Hēng-tōan 8 : 29 ; 16 : 14 ) .
Hok-im ê lêng-le̍k . 
Tng-sî Iû-thài lâng kiû sîn-jiah , hi-lī-nî lâng chhē tì-hūi , Pó-lô soan-thôan tèng si̍p-jī-kè ê Ki-tok , tùi tī Iû-thài lâng sī that-gāi , tùi tī gōa-pang lâng sī gû-gōng . In m̄-chai che sī Siōng-tè ê kôan-lêng , Siōng-tè ê tì-hūi . 
Ōe kiù ta̍k lâng . 
Put-lūn lâm , á-sī lú ( Hēng-tōan 16 : 14 , 15 , 19 ~ 34 ) . Siōng-téng siā-hōe , á-sī hā-téng siā-hōe ê lâng ( Hēng-tōan 13 : 6 ~ 12 ; Hui-lī-bûn 10 ~ 16 ) .
Ōe kái-siān siā-hōe . 
Khòaⁿ hok-im thôan ji̍p Í-hut-só͘ , thong siâⁿ iô-choah , chin-chōe lâng lâi sìn , kóng-khí in ê só͘ kiâⁿ lâi chòe kiàn-chèng . Pêng-sò͘ kiâⁿ siâ-su̍t ê lâng , chiong in ê hû-phō͘ chū-chi̍p kui tui , tī chèng-lâng ê bīn-chêng pàng hé sio , kè ta̍t 5 bān gûn ( Hēng-tōan 19 : 17 ~ 20 , 26 ) .
Siōng-tè kap chōe-jîn koh hô . 
Lâng hōan-chōe tú thiⁿ , Siōng-tè ê siū-khì ōe hián-bêng . Thiaⁿ hok-im ê siaⁿ , chōe-jîn ǹg Siōng-tè lâi hóan-hóe , chheng-chōe bān-chōe chek-sî chhat-siau . Chhin-chhiūⁿ lōng-chú hôe-thâu chhē lāu-pē . Saⁿ-lī iáu hn̄g , lāu-pē khòaⁿ-kìⁿ i , chiū lîn-bín i , cháu-khì phō i ê ām-kún , ti̍t-ti̍t kā i chim ( Lō͘-ka 15 : 20 ; Lô-má 3 : 24 ; Í-hut-só͘ 2 : 16 ) .
Bān cho̍k chiâⁿ-chòe chi̍t-ke . 
Iû-thài kap īⁿ-pang saⁿ hô-bo̍k , tāi-ke lóng jīn chòe hiaⁿ-tī chí-bē , in-ūi bān kok lóng kui Iâ-so͘ ( Í-hut-só͘ 2 : 14 , 19 ; Ko-lô-se 3 : 11 ) .
Thiⁿ kap tōe lóng ha̍p-it . 
Sin ê thiⁿ . Sin ê tōe , gī tiàm tī in tiong-kan ( Í-hut-só͘ 1 : 10 ; II Pí-tek 3 : 13 ; Khé-sī-lio̍k 21 : 1 ) . Lán kap Chú tiàm tī kng-kng ê sè-kài , khoài-lo̍k ah ! ( Ko-lô-se 3 : 4 ) . Siōng-tè ū chiong . Hok-im kiù lâng ê tōa sū-gia̍p , chòe kàu-kho-su lâi kà-sī thiⁿ-n̍i̍h ê lâng ( Í-hut-só͘ 3 : 8 ~ 11 ; I Pí-tek 1 : 12 ) . Chai I ū pah-poaⁿ ê tì-hūi .
Hok-im ê cheng-sîn . 
Siōng-tè ê lô͘-po̍k , Pó-lô kui-sì lâng , it-sim soan-thôan hok-im , chhiú hōaⁿ lôe-bé , bô oa̍t-thâu khòaⁿ āu-bīn . Tú-tio̍h lâng chiū siūⁿ kóng i khiàm in ê chè , tio̍h hêng ( Lô-má 1 : 14 ) . Tùi siā-kau lóng chhek-khì chiū lâng , chu-chu siūⁿ kiù lêng-hûn ( I Ko-lîm-to 9 : 19 ~ 23 ) . Siū-tio̍h chio̍h-thâu tìm kàu hūn-khì , hôe-hûn chiū koh khì thôan . ( Hēng-tōan 14 : 18 ~ 20 ) . Seng-khu siū phah , choan-choan siong , iû-gôan teh kiù lâng ( Hēng-tōan 16 : 22 ~ 34 ) . Khòaⁿ kaⁿ-ga̍k chòe i ê hok-im ê kóng-pò͘ tiān-tâi ( Hēng-tōan 28 : 30 ; Hui-li̍p-pí 1 : 12 ~ 14 ) . I ài sí , hō͘ Iâ-so͘ oa̍h ( II Ko-lîm-to 4 : 10 , 1 1 ) . Sím-mi̍h teh hō͘ i ê sim kàu chiah jia̍t ah ?
Chú ê Sèng-ài . 
I ê kiàn-chèng kóng , In-ūi Ki-tok ê thiàⁿ-thàng chhui-pek góan , sī góan siūⁿ chi̍t-lâng thòe chèng-lâng sí , chiū-sī chèng-lâng sí ; koh I thòe chèng-lâng sí , sī beh hō͘ chiah-ê oa̍h ê lâng í-āu bô ūi-tio̍h ka-kī lâi oa̍h , sī ūi-tio̍h thòe in sí lâi koh-oa̍h ê ( II Ko-lîm-to 5 : 14 , 15 ) .
Sèng-tô͘ ê èng-ōan . 
Pó-lô siông-siông chhiáⁿ sèng-tô͘ thòe i kî-tó ( Lô-má 15 : 30 ; Í-hut-só͘ 6 : 19 , 20 ; Ko-lô-se 4 : 3 , 4 ) , ūi-tio̍h án-ni , Siōng-tè ū thiaⁿ , siúⁿ-sù i ū jia̍t-chhiat , soan-thôan hok-im ê sim ( Hui-li̍p-pí 1 : 19 ; II Ko-lîm-to 1 : 11 ) .
Chú ti̍t-chiap siúⁿ-sù un-tián . 
( I Ko-lîm-to 15 : 10 . II Ko-lîm-to 12 : 9 ) . Ū-sî , Chú chhin-sin chí-tiám ( Hēng-tōan 18 : 9 , 22 : 18 , 23 : 11 ) .
Pún-sin khîⁿ-tiâu tī chú . 
( Hui-li̍p-pí 4 : 13 ) . Só͘-í sèng Pó-lô tùi hok-im soan-thôan ê cheng-sîn , ū chìn , bô thè ; i tùi Ló-má ê sèng-tô͘ kóng , Góan tùi I siū-un kap sù-tô͘ ê chit , beh ūi-tio̍h I ê miâ , hō͘ lâng tī bān-pang tiong sìn lâi sūn-thàn ( Lô-má 1 : 5 ) . Gōan ta̍k-ê sèng-tô͘ lóng tio̍h ū soan-thôan hok-im ê cheng-sîn ! Lâi khóng-khoah lán ê Pē ê kok tī sè-kan .
Hok-im ê an-chôan . 
Chiàu Pó-lô só͘ thôan , chōe-jîn nā sìn-khò Kiù-chú Iâ-so͘ , ún-tàng tit-tio̍h kiù . Kéng kúi-ê iàu-tiám pâi tī ē-bīn : 
A-pek-lia̍p-hán sìn Siōng-tè , Siōng-tè sǹg i chòe gī . Lán nā tè i ê iūⁿ , iā ōe tit-tio̍h Siōng-tè chheng lán chòe hó-lâng ( Lô-má 4 : 1 ~ 5 , 23 ~ 25 ) .
Pó-lô pún-sin tit sià-chōe . 
I khún-tio̍k kàu-hōe , hām-hāi sèng-tô͘ , tāng-chōe ; i hóan-hóe Siōng-tè lîn-bín i . Pa̍t-lâng hóan-hóe , sìn Chú , iû-gôan ōe tit sià-bián ( l Thê-mô͘-thài 1 : 15 ~ 17 ) .
Pē Siōng-tè kéng lán ( II Thiap-sat-lô-nî-ka 2 : 13 , 14 ) .
Kiáⁿ Siōng-tè thiàⁿ lán ( Lô-má 5 : 6 ~ 9 , 8 : 31 ~ 39 ) .
Sèng Sîn Siōng-tè chhōa lán ( Lô-má 8 : 11 , 14 ~ 17 ) . Thiàⁿ-thàng chiah chhim , hok-khì hiah tōa , beh ēng sím-mi̍h pò-tap !
Sèng Ngá-kok kap Sèng Pó-lô . 
Chú ê hiaⁿ-tī Ngá-kok tùi tng-sî ê sìn-chiá kóng , Lâng tit-tio̍h chheng-chòe gī , sī tùi só͘ kiâⁿ , m̄-sī kan-ta tùi sìn ( Ngá-kok 2 : 24 ) . Sù-tô͘ Pó-lô kóng , Góan gí-tiāⁿ lâng chheng-chòe gī , sī tùi sìn , m̄-sī thàn lu̍t-hoat ( Lô-má 3 : 28 ) . Án-ni chi̍t-ē thiaⁿ , tāi-ke só͘ thôan saⁿ tùi-hóan . Hit ê kóng , chheng-chòe gī , sī tùi kiâⁿ . Chit ê kóng , chheng-chòe gī , sī tùi sìn . Ū lâng kóng lóng sio-siāng , Pó-lô thôan thâu-chām , Ngá-kok thôan lō͘-bé chām . Lâng hō͘ Siōng-tè chheng-chòe gī , kiám ū hun-piat thâu-chām , bé-chām ?
Lán thôan un-tián ê tō-lí , m̄-thang chiong in ê nn̄g ê sèng-jîn só͘ kóng--ê , sio-chham teh kóng . Ū hit hō m̄ tú-hó ê só͘-chāi . 
Bô êng-kng sèng Ngá-kok . 
Ngá-kok kóng , Lán ê chó͘ A-pek-lia̍p-hán hiàn i ê kiáⁿ Í-sat tī tôaⁿ-téng , kiám m̄-sī tùi só͘ kiâⁿ lâi tit-tio̍h chheng-chòe gī mah ? ( Ngá-kok 2 : 21 ) . A-pek-lia̍p-hán chheng-chòe gī ê sū , sī kì Chhòng-sè-kì 15 : 6 chat . Tng-sî , A-pek-lia̍p-hán tùi Siōng-tè kóng , Lí beh hō͘ góa sím-mi̍h , góa í-keng bô kiáⁿ ; sêng-chiap góa ê ke-gia̍p ê , chiū-sī Tāi-má-sek lâng Í-lī-í-siā ? A-pek-lia̍p-hán koh kóng , Lí bô hō͘ góa ū hō͘-è ; hit ê siⁿ tī góa ê ke-lāi ê , sī góa ê hō͘-sû . Siōng-tè kā i kóng , Chit lâng-m̄-sī , tio̍h tùi lí pún-sin chhut--ê , chiah sī chòe lí ê hō͘-sû . I chhōa A-pek-lia̍p-hán chhut-khì gōa-bīn kóng , Lí khòaⁿ thiⁿ , sǹg hiah-ê chhiⁿ , sǹg ōe liáu á bōe ; koh tùi i kóng , lí ê hō͘-è iā beh chhin-chhiūⁿ án-ni . A-pek-lia̍p-hán sìn Iâ-hô-hoa , I chiū kā i sǹg chòe gī .
A-pek-lia̍p-hán 75 hè kàu Ka-lâm , kàu chit-tia̍p hō͘ Siōng-tè sǹg i chòe gī , chiong-kūn 80 hè . I chi̍t-pah hè siⁿ Í-sat ; i hiàn kiáⁿ hō͘ Siōng-tè ê sî , iok ū chi̍t-pah cha̍p hè . Siōng-tè chheng i chòe gī , sī tāi-seng , hiàn kiáⁿ sī lō͘-bé . Lâng nā thiaⁿ-tio̍h chit ê sūn-sū , ōe chhiò kóng , hit ê lāu bo̍k-su m̄-bat Sèng-keng .
Hō͘ sèng-tô͘ ê sim bōe pêng-an . 
Lâng thiaⁿ-kìⁿ kóng , tio̍h tùi kiâⁿ chiah ōe-thang chheng-chòe gī . I beh mn̄g kóng , Góa tio̍h kiâⁿ hó kàu sím-mi̍h thêng-tō͘ , chiah ōe hō͘ Siōng-tè chheng góa chòe gī ? Sim-lāi ka-kī phah-sǹg góa bōe tit-tio̍h kiù . Sim ǹg Siōng-tè ū kiaⁿ , chiū ho̍k-sāi Siōng-tè , bōe-ōe chhin-chhiūⁿ Lō͘-ka Hok-im-tōan só͘ kì , lō͘ng-chú kap lāu-pē saⁿ-kìⁿ ê chhin-bi̍t . Giâu-gî kap kiaⁿ-hiâⁿ keh-tn̄g pē kap kiáⁿ-jî ê kau-pôe . Thiàⁿ Thiⁿ Pē ê sim bōe siⁿ-khí , pài Siōng-tè bô jia̍t-thâu . Án-ni lán thôan un-tián ê tō-lí , bōe-ōe hō͘ lâng Siū-tio̍h Siōng-tè un-tián ê iú-ek , kiám hó ?
Tio̍h tùi kiâⁿ , chiah ōe chheng-chòe gī , che sī Thian-chú-kàu ê chú-gī . Pí-phēng lán kiâⁿ hó ū saⁿ-cha̍p hun , Kiù-chú pó͘ lán chhit-cha̍p , tàu chi̍t-pah chòe ôan-chôan , á-sī lán kiâⁿ la̍k-cha̍p , Kiù-chú pó͘ lán sì-cha̍p hun , chòe chi̍t-pah , chiah thang tit-tio̍h kiù . Án-ni thang kóng , sī un-tián kap lu̍t-hoat hūn-ha̍p ê tō-lí . Lūn chheng-chòe gī ê thôan-pò sī kóng , In-ūi tī hok-im ê lāi-bīn ū hián-bêng Siōng-tè ê gī , tùi sìn kàu tī sìn ; chiàu Sèng-keng só͘ kì-chài kóng , Gī ê lâng beh tùi sìn lâi oa̍h ( Lô-má 1 : 17 ) .
Lâng hō͘ Siōng-tè chheng i chòe gī , to̍k-to̍k tùi lâng ū sìn-khò ê sim , in-ūi Siōng-tè kàm-chhat lâng ê sim , m̄-bián thèng-hāu lâng kiâⁿ sím-mi̍h . Chhiáⁿ khòaⁿ Má-khó 2 : 5 chat . Sì ê lâng kng chi̍t ê piàn-sūi ê hē tī Chú Iâ-so͘ ê bīn-chêng . Iâ-so͘ khòaⁿ-kìⁿ in ê sìn , chiū kā piàn-sūi ê kóng , Sòe-kiáⁿ , lí ê chōe sià-bián lah . Án-ni , sèng Pó-lô kóng , Góan gī-tiāⁿ lâng chheng-chòe gī , sī tùi sìn , che bô chhò .
M̄-kú Pó-lô ū khǹg Hui-li̍p-pí lâng tio̍h kiaⁿ-hiâⁿ ngia̍uh-ngia̍uh-chhoah , chhut-la̍t kiâⁿ lâi tit-tio̍h kiù . Che kap sèng Ngá-kok só͘ kóng , Lâng tit-tio̍h chheng-chòe gī , sī tùi só͘ kiâⁿ , m̄-sī kan-ta tùi sìn ( Ngá-kok 2 : 24 ) . Kiám bô sio-siāng ?
Chhiáⁿ lâi sè-jī thiaⁿ sèng Pó-lô tùi Hui-li̍p-pí ê Ki-tok-tô͘ só͘ kóng ê ōe . Kóng , Só͘-í góa só͘ thiàⁿ ê hiaⁿ-tī ah , chhin-chhiūⁿ lín bat siông-siông sūn-thàn , m̄-nā tī góa kap lín tī-teh ê sî , chiū hiān-kim góa bô kap lín tī-teh , it-hoat tio̍h ēng kiaⁿ-hiâⁿ ngia̍uh-ngia̍uh-chhoah lâi chòe-chiâⁿ lín ka-kī ê tit-kiù ; in-ūi lín ū hit ê ì-gōan , ū hit ê só͘ kiâⁿ , lóng sī tùi Siōng-tè ūi-tio̍h I ê hó-ì , lâi kiâⁿ tī lín sim-lāi ( Hui-li̍p-pí 2 : 12 , 13 ) .
Tī chia sèng Pó-lô bián-lē hōe-iú tio̍h chhut-la̍t kiâⁿ , m̄-sī chhut-la̍t kiâⁿ lâi tit sià-chōe ; sī chhut-lâi kiâⁿ , lâi chòe-chiâⁿ in ê tit-kiù . Hiah-ê lâng í-keng tit-tio̍h kiù , taⁿ tio̍h chhut-la̍t hō͘ in sim-sîn ōe ióng-kiāⁿ , gâu kiâⁿ hó-sū . In nā án-ni chhut-la̍t , Siōng-tè ōe chān . Chit hō ê bián-lē kap chheng-chòe-gī bô kan-sia̍p , in-ūi sī kè-khì liáu ê sū . Lâng hóan-hóe lâi chhin-kūn Siōng-tè , jīn-chōe tī I ê bīn-chêng ; kìⁿ-bīn , Siōng-tè chiū sià-bián hit lâng ê chōe ( Lō͘-ka 15 : 20 , 21 , 23 : 41 ~ 43 ; I Le̍k-tāi 33 : 1 ~ 13 ) .
Ū sìn , tio̍h ū kiâⁿ . Thian-kok ê tāi-sài Pó-lô chin tùi-tiōng chit ê . I tùi Lô-má siâⁿ ê sèng-tô͘ ēng 4 hāng lâi bián-lē in : ( 1 ) Sèng-tô͘ sio̍k tī sí koh-oa̍h ê lâng , tio̍h ū oa̍h ê só͘ kiâⁿ ( Lô-má 6 : 1 ~ 14 ) . ( 2 ) Sèng-tô͘ sī chòe gī ê lô͘-po̍k , tio̍h thàn gī ê chú-lâng , kiâⁿ gī ( Lô-má 6 : 15 ~ 23 ) . ( 3 ) Sèng-tô͘ tio̍h tè Ki-tok , chhin-chhiūⁿ hū-jîn-lâng chhut-kè , tio̍h tè tiōng-hu ( Lô-má 7 : 1 ~ 6 ) .
Sèng-tô͘ tio̍h óa-khò Iâ-so͘ chiah ōe iâⁿ pháiⁿ , kiâⁿ hó ( Lô-má 7 : 7 ~ 25 ) . Tāi-sài Pó-lô hùn-bián sèng-tô͘ tio̍h chìn-pō͘ sèng-kiat , m̄-sī beh kiû Siōng-tè sià-chōe , m̄-sī kiaⁿ-liáu lo̍h tōe-ge̍k , ia̍h m̄-sī khòa-lū bōe ji̍p thian-tông ; sī chū-jiân tio̍h kiâⁿ , chū-jiân ōe kiaⁿ . Chhin-chhiūⁿ Lia̍p-sat-lō͘ sí koh-oa̍h , sī oa̍h-lâng . Ke-lāi ê lâng kiám tio̍h khǹg i kóng , Lia̍p ah , lí m̄-thang koh khì bōng-khòng-khang khùn . Lí m̄-bián khǹg án-ni , i thian-jiân m̄ , thian-jiân bōe khì bōng-lāi khùn . Lâng nā-ū chin-si̍t sìn-khò Chú Iâ-so͘ , i sui-jiân ū lóan-jio̍k , iáu-kú i ji̍t-ji̍t ōe chìn-ji̍p sèng-kiat ê siⁿ-oa̍h .
Hit-tia̍p Lia̍p-sat-lō͘ koh-oa̍h , Iâ-so͘ ê miâ-siaⁿ chin tháu . Iû-thài lâng kài chōe lâi Lia̍p-sat-lō͘ in tau khòaⁿ Iâ-so͘ , khòaⁿ Lia̍p ah . Ūi-tio̍h Lia̍p ah ê koh-oa̍h , chōe-chōe lâng sìn Iâ-so͘ ( Iok-hān 12 : 9 , 11 ) .
Siat-sú chit ê Lia̍p ah lām-sám chia̍h , 3 tǹg thun bōe lo̍h-khì , sòa piàn chòe lâng-pa ; hiah-ê lâi khòaⁿ ê lâng , sim ōe khí giâu-gî , i bô-iáⁿ ū tùi sí koh-oa̍h . Iâ-so͘ kiám ōe hō͘ sí-lâng koh-oa̍h ? Lán ê lêng-hûn bô ōe-seng , sim-sîn lám-sin-miā , chiū lán só͘ siūⁿ , só͘ kóng , só͘ kiâⁿ ū chōe-chōe bô khó-chhú ê tiám , kap it-poaⁿ ê sio̍k-chêng ê lâng chi̍t-iūⁿ ; lán pún-sin bōe-thang chèng-bêng hok-im ê lêng-la̍t , Chú Iâ-so͘ bô miâ-siaⁿ .
Lêng-hûn tio̍h siú ōe-seng , tio̍h siu-ióng . Thiⁿ-pē ū siúⁿ-sù lán pó-hō͘ lêng-hûn kiān-khong ê hong-hoat , chiū-sī hō͘ lán ê sim ū sin ê oa̍h-miā , hō͘ lán ū sìn-khò I ê sim , hō͘ lán ōe-hiáu tùi I lâi kî-tó , hō͘ lán ū Sèng-keng thang tha̍k , siúⁿ-sù Sèng Sîn chòe lán ê sian-siⁿ . Lâng siū-bê , koh àm-tiong ū hiong-ok ê tùi-te̍k teh hām-hāi , sòa chhin-chhiūⁿ tō͘-kún khùn thô͘ , chia̍h thô͘ , chǹg thô͘ , m̄-ài chhē sî-kan , chhin-chhiūⁿ chá-khí sî ê chiáu tōa-chiah , sòe-chiah , tiàm tī chhiū-ni̍h teh chhiùⁿ-koa thiàu-bú , hióng-siū ji̍t-kng kap liâng-hong , jiân-āu chiah khì thó-chia̍h . 
Hok-im ê soan-thôan-chiá Pó-lô kóng , Chhin-chhiūⁿ góa hōan-sū hō͘ chèng-lâng hoaⁿ-hí , bô kiû ka-kī ê lī-ek , chiū-sī kiû chèng-lâng ê lī-ek , ài beh hō͘ in tit-tio̍h kiù . Lín tio̍h o̍h góa , chhin-chhiūⁿ góa o̍h Ki-tok ( I Ko-lîm-to 10 : 33 ) . O̍h Ki-tok , sī tùi ha̍k-si̍p ; tio̍h ū sî-kan , thang kau-pôe Chú . Chhiáⁿ thiaⁿ Pó-lô siu-ióng ê kiàn-chèng kóng , Kiám m̄-chai chāi-tiûⁿ tàu-cháu--ê , ta̍k ê lóng cháu , só͘-í góa án-ni teh cháu , m̄-sī chhin-chhiūⁿ bô tiāⁿ-tio̍h ê hng-hiùⁿ ; góa phah-kûn , bô chhin-chhiūⁿ teh phah khong-khì ; góa phah góa ê seng-khu kàu thiám-thiám , hō͘ i hâng-ho̍k ; kiaⁿ-liáu góa í-keng thôan hō͘ pa̍t-lâng , pún-sin kiám-chhái tú-tio̍h kū-choa̍t ( I Ko-lîm-to 9 : 24 ~ 27 ) . Sèng-jîn thâu-chêng kiâⁿ , sèng-tô͘ tio̍h āu-bīn tè . Thiⁿ iáu put-chí àm , Iâ-so͘ khí-lâi chhut-khì khòng-iá ê só͘-chāi , tī-hia kî-tó . Tio̍h chù-sîn khòaⁿ Iâ-so͘ ( Má-khó 1 : 35 ; Hi-pek-lâi 12 : 2 ) .
Thâu-tú-á , lán sī teh siūⁿ , sèng Ngá-kok kap sèng Pó-lô , só͘ thôan chheng-chòe-gī ê tō-lí , khah hó m̄-thang ha̍p teh thôan . Sûi-lâng ê thì-thâu-to bôa sûi-lâng ê to-chio̍h , bōe tun , ōe khah kín lāi , lâi thì thâu-mn̂g , bōe thiàⁿ , ōe chheng-khì . 
Ngá-kok iúⁿ-ló thôan i ê hong-bīn , m̄-bián tio̍h kap Pó-lô Bo̍k-su sio-siāng . Si̍t-chāi ōe tōa kiò-chhíⁿ ji̍p lâi lé-pài-tn̂g ê lâng . Hit-chūn Tiúⁿ-ló phah-sǹg ū thiaⁿ lâng kóng , hiah-ê chêng kap i se̍k-sāi ê Iû-thài lâng , tiàm gōa-pang ho̍k-sāi Chú sím-mi̍h khóan . Ū-ê chin-chiàⁿ thang hiâm . Chhiáⁿ lán lâi thiaⁿ . 
Tiúⁿ-ló kóng , Góa ê hiaⁿ-tī ah , nā-ū lâng kòa kim chhiú-chí , chhēng súi-saⁿ , ji̍p lín ê hōe-tn̂g , iā ū sàn-hiong lâng chhēng phòa-nōa ê saⁿ , pîⁿ-pîⁿ ji̍p-lâi , lín chiū khòaⁿ chhēng súi-saⁿ--ê , kā i kóng , Lí chē chit ê téng-ūi ; iā kā sàn-hiong ê kóng , Lí khiā hit ūi , á-sī chē góa ê kha-ta̍h-ē ( Ngá-kok 2 : 1 ~ 3 ) .
Koh kóng , Góa ê hiaⁿ-tī ah , m̄-thang chōe-chōe chòe sian-siⁿ ( Ngá-kok 3 : 1 ) .
Iū-koh kóng , Lín tiong-kan chiah-ê cheng-chiàn tùi tó-ūi lâi ? Kiám m̄-sī tùi lín ê iàn-lo̍k , kau-chiàn tī lín pah-thé tiong ê , lâi mah ? Lín tham-lôan , iā bô só͘ ū ; lín thâi-lâng , òan-tò͘ , iā bōe tit-tio̍h ; lín saⁿ-chiⁿ , cheng-chiàn ; lín bô só͘ ū , in-ūi bô kiû . Lín kiû iā bōe tit-tio̍h , in-ūi lín lām-sám kiû , sī beh khai-ēng i tī lín ê iàn-lo̍k . Lín chiah-ê îm-hū ah , kiám m̄-chai kap sè-kan chòe pêng-iú , sī kap Siōng-tè chòe tùi-te̍k mah ? Só͘-í kìⁿ-nā ài chòe sè-kan ê pêng-iú ê , chiū-sī chòe Siōng-tè ê tùi-te̍k ( Ngá-kok 4 : 1 ~ 4 ) .
Siōng-tè ê lô͘-po̍k , Ngá-kok kóng , Taⁿ , lín pù-lâng , tio̍h ūi-tio̍h beh kàu tī lín ê khó͘-lān lâi thî-khàu âu-kiò , Lí khòaⁿ siu-koah lín ê kang-chîⁿ , lín só͘ m̄ hō͘ in lâi khek-khui lâng ê , ū siaⁿ teh âu-kiò ; koh siu-koah ê lâng , chiah-ê ai-òan ê siaⁿ , thàu ji̍p Bān-kun ê Chú ê hī-khang . Lín tī tōe-chiūⁿ bat iàn-lo̍k chhia-chhí , iúⁿ lín ê sim tī sat-lio̍k ê ji̍t . Hit ê gī-lâng lín bat tēng i ê chōe lâi hāi-sí i ; i iā bô tí-te̍k lín ( Ngá-kok 5 : 1 ~ 6 ) .
Taⁿ chiah-ê lâng pháiⁿ kàu án-ni , kap Ki-tok-tô͘ ê hêng-ûi lóng bô saⁿ chhin-chhiūⁿ . Só͘-í Ngá-kok tāng-tāng chek-pī , hiâm in bô-iáⁿ sìn Chú Iâ-so͘ . Lâng nā sìn Chú , Siōng-tè liâm-piⁿ sià i ê chōe , siúⁿ-sù i sin ê oa̍h-miā , ōe thoat-chhut pháiⁿ , kiâⁿ hó-sū . Chiah-ê chhut-gōa lâng , bô kiâⁿ hó , hóan-tńg chòe pháiⁿ , bêng-bêng bô sìn-khò Chú Iâ-so͘ . Kì-jiân án-ni , bōe tit-tio̍h sià-chōe , chiū bô têng-thâu-siⁿ , chū-jiân bōe thoat-lī pháiⁿ kiâⁿ hó . Tùi in ê hêeng-ûi , Ngá-kok , tòan-tiāⁿ in m̄-sī Siōng-tè ê peh-sìⁿ , bōe tit-tio̍h kiù , in kap sí-lâng chi̍t-iūⁿ , in ê sìn kap Mô͘-kúi siāng-khóan ; kan-ta chai ū Siōng-tè , chóng-sī bô sìn-ho̍k . Sèng ê Ngá-kok kú-khí A-pek-lia̍p-hán chòe iūⁿ , I ū hiàn kiáⁿ tī tôaⁿ-téng ; lán khòaⁿ án-ni , thang hó-táⁿ kan-chèng kóng , i ū si̍t-sim sìn Siōng-tè ; iā Sèng-keng kóng , A-pek-lia̍p-hán sìn Siōng-tè , chiū kā i sǹg chòe gī . Khak-si̍t ū-iáⁿ , in-ūi tùi i só͘ kiâⁿ lâi chèng-bêng , chhin-chhiūⁿ Lat-ha̍p iā sī án-ni . Che , m̄-sī kóng , tùi in ū hó só͘ kiâⁿ , Siōng-tè chiah chheng in chòe gī , sī kóng , tùi in ê hó só͘-chòe , lán kàu-hōe káⁿ chòe in ê kan-chèng , in si̍t-chāi ū tit-tio̍h chheng-chòe gī . 
Nā-ū sím-mi̍h só͘-chāi ê kàu-hōe , ū chhin-chhiūⁿ téng-bīn só͘ pâi hit chióng lâng , gōan lán tiong-kan ōe chhut chōe-chōe sèng ê Ngá-kok , lâi kā in chhiú-su̍t , hō͘ in ōe chiâⁿ-chòe Siōng-tè sèng-kiat ê kiáⁿ-jî . 
Sèng ê Pó-lô tùi i ê thé-giām , kap só͘ tit-tio̍h ê khé-sī lâi thôan hok-im ; thiaⁿ i ê siaⁿ , lâi sêng-siū ê lâng , sim-koaⁿ ji̍t-ji̍t ū an-lo̍k . I si̍t-chāi kham-tit chheng-chòe tē-jī ê Iâ-so͘ , ū thòe Chú chhōa iûⁿ-kûn kàu chhiⁿ-chhùi ê chháu-po͘ , chheng-chēng ê chúi-piⁿ . I ê ōe kóng , In-ūi I ( Siōng-tè ) só͘ tāi-seng chai ê , chiū tāi-seng tiāⁿ-tio̍h in kap I ê Kiáⁿ ê siōng tâng-khóan , hō͘ I tī chōe-chōe hiaⁿ-tī ê tiong-kan chòe tōa-kiáⁿ . Koh só͘ tāi-seng tiāⁿ-tio̍h ê , chiū tiàu in ; só͘ tiàu ê , chiū chheng in chòe gī ; só͘ chheng-chòe gī--ê , chiū hō͘ in ū êng-kng ( Lô-má 8 : 29 , 30 ) . Lán ōe ji̍p thian-kok , chām-chām sī thiⁿ-pē Siōng-tè kā lán hû-chhî ; tio̍h ēng sím-mi̍h lâi kám-siā !

A . 
36 Pó-lô siū tiàu ; tùi Tāi-má-sek khì A-lat-pek ( Hēng-tōan 9 : 1 ~ 19 ; Ka-lia̍p-thài 1 : 17 ) .
38 Tò-tńg lâi Tāi-má-sek kap Iâ-lō͘-sat-léng , āu-lâi tò-khì Tāi-sò͘ ( Hēng-tōan 9 : 19 ~ 30 ) .
44 Pa-ná-pa chhōa i khì An-thê-o ( Hēng-tōan 11 : 26 ) .
45 Pó-lô khì Iâ-lō͘-sat-léng chín-chè ( Hēng-tōan 11 : 27 ~ 30 , 12 : 25 ) .
46 Tiàm An-thê-o kà chheh ( Hēng-tōan 13 : 1 ) .
48 Pó-lô thâu-pái lú-hêng thôan-tō : kàu Ku-pí-lō͘ , An-thê-o , Í-ko-liām , Lō͘-sū-tek , Tek-pì .
49 Tńg-khì Sū-lī-a ê An-thê-o ( Hēng-tōan 13 : 1 ~ 14 : 28 ) .
50 Pó-lô hù Tāi-hōe ( Hēng-tōan 15 : Ka-lia̍p-thài 2 : 2 ) .
51 Tē-jī pái Pó-lô lú-hêng thôan-tō , kàu Ki-lī-ka kap Ka-lia̍p-thài .
52 Kau Te̍k-lô-a , hui-li̍p-pí , Thiap-sat-lô-nî-ka , Pí-lī-a , Ngá-tián , Ko-lîm-to , tī hia siá Thiap-sat-lô-nî-ka chôan-su .
53 Iáu tī Ko-lîm-to siá Thiap-sat-lô-nî-ka hō͘-su .
54 Tò-tńg-khì An-thê-o ( Hēng-tōan 15 : 36 ~ 18 : 22 ) . Tē saⁿ pái lú-hêng thôan-tō , kàu Í-hut-só͘ .
55 Tiàm tī Í-hut-só͘ .
56 Iáu tī Í-hut-só͘ ; khì Ko-lîm-to , koh tò-tńg-lâi Í-hut-só͘ .
57 Tī Í-hut-só͘ siá Ko-lîm-to chôan-su ; khì Má-kî-tùn siá Ko-lîm-to hō͘-su , kàu Ko-lîm-to siá Ka-lia̍p-thài , iā siá Lô-má Jîn-su .
58 Lī-khui Ko-lîm-to , keng-kè Hui-li̍p-pí , Bí-lī-to͘ kàu Iâ-lō͘-sat-léng . Tī hia hō͘ lâng lia̍h kàu Kai-sat-lī-a koaiⁿ-kaⁿ .
59 Iáu tī Kai-sat-lī-a ( Hēng-tōan 18 : 23 ~ 26 : 32 ) .
60 Kè-sàng kàu Lô-má ; tī Bí-lī-tāi kòng-phòa chûn .
61 Kàu Lô-má ( Hēng-tōan 27 : 28 ) .
62 Tī Lô-má siá Ko-lô-se , hui-lī-bûn , Í-hut-só͘ , hui-li̍p-pí .
63 Tit-tio̍h tháu-pàng khì Má-kî-tùn kap Sió A-se-a sûn kàu-hōe .
64 Khì Sū-pan-ngá .
65 Tiàm Sū-pan-ngá .
66 Koh lâi Sió A-se-a .
67 Tī Má-kî-tùn siá Thê-mô͘-thài chôan-su ; tī Í-hut-só͘ siá Thê-to .
68 Siū lia̍h kàu Lô-má koaiⁿ-kaⁿ , tī hia siá Thê-mô͘-thài hō͘-su , jiân-āu kui-thian .

Chôan kàu-hōe hut-jiân ōe kóng pa̍t-iūⁿ ê ōe ( Hēng-tōan 2 : 1 ~ 4 ) .
Pí-tek , Iok-hān hō͘ pái-kha--ê ōe kiâⁿ ( Hēng-tōan 3 : 1 ~ 12 ) .
A-ná-nî-a ang-bó͘ phiàn Siōng-tè , liâm-piⁿ sí ( Hēng-tōan 5 : 1 ~ 11 ) .
Pí-tek ê lâng-iáⁿ ōe i-pīⁿ ( Hēng-tōan 5 : 12 ~ 16 ) .
Thiⁿ-sài chhōa sù-tô͘ chhut kaⁿ ( Hēng-tōan 5 : 17 ~ 21 ) .
Chhàn-lān ê kng hō͘ Pó-lô tó-tōe ( Hēng-tōan 9 : 3 ~ 9 ) .
A-ná-nî-a i-hó Pó-lô ê ba̍k-chiu ( Hēng-tōan 9 : 17 , 18 ) .
Pí-tek i-hó Í-nî-ngá ê piàn-sūi ( Hēng-tōan 9 : 33 ) .
Pí-tek hō͘ To-ka koh-oa̍h ( Hēng-tōan 9 : 36 ~ 42 ) .
Thiⁿ-sài chhōa Pí-tek chhut kaⁿ ( Hēng-tōan 12 : 1 ~ 19 ) .
Pó-lô hō͘ sai-kong chhiⁿ-mî ( Hēng-tōan 13 : 8 ~ 12 ) .
Pó-lô hō͘ nńg-kha--ê ōe kiâⁿ ( Hēng-tōan 14 : 8 ~ 10 ) .
Pó-lô tùi ang-î kóaⁿ-kúi ( Hēng-tōan 16 : 16 ~ 18 ) .
Tōe-tāng , kaⁿ-mn̂g khui ( Hēng-tōan 16 : 19 ~ 40 ) .
Pó-lô ê chhiú-kun ōe i-pīⁿ ( Hēng-tōan 19 : 12 ) .
Chheng-liân-lâng sí koh-oa̍h ( Hēng-tōan 20 : 7 ~ 12 ) .
To̍k-chôa kā , bô siong-hāi ( Hēng-tōan 28 : 2 ~ 6 ) .
Pó-lô i-hó Pō͘-pek-liû ê lāu-pē ( Hēng-tōan 28 : 8 ) .

Sèng-keng sóan-lio̍k tē it pún
Sí-chó͘ a-tong kàu a-pí-bí-le̍k
Tē 1 chiuⁿ Chhòng-chō thiⁿ-tōe bān-mi̍h ( Chhòng-sè-kì 1 , 2 chiuⁿ )
Chāi-chá bô tōe , bô ta̍k hāng ê hoe-ba̍k , khîm-siù , ji̍t , ge̍h , lâng , lóng bô , sì-kòe lóng-chóng sī o͘-àm ; to̍k-to̍k ū chi̍t ê Siōng-tè Iâ-hô-hoa . Chit ê Siōng-tè sī éng-óan , bô khí-thâu , bô soah-bé , Siōng-tè kóng chi̍t kù ōe , ū ēng tōa kôan-lêng chhòng-chō ta̍k hāng ê mi̍h . Thâu-chi̍t ji̍t chiū-sī chhòng kng , hun-piat kng àm ; tē-jī ji̍t chiū-sī chhòng thiⁿ , hun-piat téng-ē ê chúi ; tē-saⁿ ji̍t chiū-sī chhòng-chō hái kap ta tōe , chhiū-ba̍k , hun-piat chúi thô͘ ; tē-sì ji̍t chiū-sī chhòng-chō ji̍t , ge̍h , chin-sîn ; tē-gō͘ ji̍t chiū-sī chhòng-chō poe-chiáu chúi-cho̍k ; tē-la̍k ji̍t chiū-sī chhòng-chō iá-siù , thâng-thōa , kap lâng . Bān-mi̍h í-keng chhòng-chō bêng-pe̍k , Siōng-tè khòaⁿ-kìⁿ só͘ chhòng-ê , ta̍k hāng hó koh chiâu-chn̂g . Kàu tē-chhit ji̍t chiū thêng kang ; siat chòe sèng-ji̍t , só͘-í chhit-ji̍t ê tiong-kan lán tek-khak tio̍h hioh chit-ji̍t kiò-chòe An-hioh-ji̍t . 
Iâ-hô-hoa ēng thô͘ lâi chhòng-chō lâng , ēng oa̍h-miā ê khì pûn hit ê lâng ê phīⁿ-khang , hit ê lâng tit-tio̍h oa̍h , chiâⁿ hiat-khì ê lâng . Ta̍k hāng khîm-siù ê sin-thé , Siōng-tè ū chhòng-chō kàu thò-tòng , koh hō͘ khîm-siù sèng ōe hiáu-tit kiâⁿ i ê chit-hūn ; to̍k-to̍k lâng , Siōng-tè siúⁿ-sù i chiâu-chn̂g ê sèng-chêng , éng-óan ê lêng-hûn , hō͘ lâng ōe hiáu-tit jîn-ài , ōe hiáu-tit kèng-pài Siōng-tè , Hit ê lâng miâ kiò A-tong ; chhòng hó ê sî ke̍k hó , ke̍k pêng-an . 
Siōng-tè chhòng chi̍t ê hoe-hn̂g hō͘ A-tong khiā-khí ; hoe-hn̂g-lāi ū chōe-chōe hō ê ké-chí , koh súi ê hoe-ba̍k . 
Iâ-hô-hoa Siōng-tè chiong hit ê lâng , hō͘ i tòa tī Ai-tiân ê hn̂g , thang chèng-choh chiàu-kò͘ , Siōng-tè kóng , “ Chit ê lâng ka-kī tòa m̄ hó-sè , tio̍h chhòng chi̍t ê tâng-phōaⁿ lâi saⁿ pang-chān . ” Siōng-tè hō͘ A-tong khùn tāng-bîn , chiū thiu-chhut phiaⁿ-liâu-kut chi̍t ki lâi chòe-chiâⁿ chi̍t ê hū-jîn-lâng , miâ kiò-chòe Hā-oa ; chiū chhōa i khì kìⁿ A-tong , hō͘ A-tong chòe bó͘ ; sèng-chêng lêng-hûn kap A-tong chi̍t-poaⁿ-iūⁿ . 
Siōng-tè bēng-lēng in kóng , “ Hn̂g-lāi ta̍k hāng ê chhiū chhut-chāi lí ê ì-sù thang chia̍h , to̍k-to̍k hun-piat hó-pháiⁿ ê chhiū hit châng m̄-thang , lí nā chia̍h , hit ji̍t tek-khak sí . ” A-tong Hā-oa nn̄g-lâng put-chí saⁿ-thiàⁿ , koh kèng-pài Siōng-tè , ji̍t-ji̍t o-ló I ; pêng-an , hoaⁿ-hí , bô pīⁿ , bô kan-khó͘ , bô iu-būn , bô kiaⁿ-hiâⁿ . In ài thiaⁿ Siōng-tè ê ōe , hoaⁿ-hí siū Siōng-tè ê kà-sī . 
Lâng sī Siōng-tè chhòng-chō--ê , m̄-sī tùi sòe-sòe ê oa̍h-mi̍h , ûn-ûn piàn-hòa , kàu chiâⁿ-chòe lâng ; Iâ-so͘ ū kóng , Tùi chō-hòa ê khí-thâu , Chú chhòng-chō in ū lâm ū lú ( Má-khó 10 : 6 ) .
Téng-bīn só͘ kì , Siōng-tè chhòng-chō bān-mi̍h , nā kap tē-chit ha̍k ê sian-siⁿ só͘ gián-kiù--ê , saⁿ-pí , ū sio-siāng chhù-sū . In ku̍t tōe , chiong tōe-khak pun chòe cha̍p-saⁿ ê chio̍h-chân . Ū hoat-kiàn mi̍h piàn chòe chio̍h , sī tāi-seng ū si̍t-bu̍t hòa-chio̍h , āu-lâi chiah ū tōng-bu̍t ; tāi-seng ū hái-hî , jiân-āu chiah ū pe-chiáu ; í-āu chiū ū chôa , siù-lūi ; tē-it lō͘-bé chiah ū lâng-kut hòa chòe chio̍h . 
Tē-chit-ha̍k , sī hiān-tāi ê lâng só͘ gián-kiù--ê ; Chhòng-sè-kì , sī 3000 gōa nî chêng , Mô͘-se siá--ê . Hit-sî bô chhin-chhiūⁿ kin-á-ji̍t ū siong-tong ê ha̍k-hāu thang tha̍k-chheh ; nā m̄-sī Siōng-tè teh ín-chhōa , khé-sī . Mô͘-se bōe-hiáu siá án-ni . Tùi án-ni , lán thang khak-sìn thiⁿ-tōe bān-mi̍h sī Siōng-tè chhòng-chō , lán tio̍h chun-chông , kèng-pài , kám-siā , kui êng-kng I bô soah .

Ū chi̍t ê thiⁿ-sài pìⁿ pháiⁿ chòe Mô͘-kúi , miâ kiò Sat-tàn . In-ūi i pōe-ge̍k Siōng-tè ê kài-lu̍t , Siōng-tè ū kóaⁿ i , kap lóng-chóng pìⁿ pháiⁿ ê thiⁿ-sài , chi̍t-chôe tio̍h siū tē-ge̍k ê hêng-hoa̍t . 
Sat-tàn òan-hūn A-tong , Hā-oa , in-ūi khòaⁿ-kìⁿ in nn̄g lâng ke̍k sèng koh pêng-an , chiū siūⁿ ài-tit A-tong , Hā-oa kap i chi̍t-poaⁿ-iūⁿ . Ū chi̍t ji̍t , Sat-tàn chioh chôa ê hêng ji̍p-khì hoe-hn̂g-lāi , kā Hā-oa kóng , tio̍h chia̍h Siōng-tè kìm ê ke-chí . Hā-oa kóng , “ Siōng-tè ū kah góa chit hō ké-chí m̄-thang chia̍h , nā chia̍h chiū sí . ” Sat-tàn chiū ēng pe̍h-chha̍t ê ōe kā Hā-oa kóng , “ Lín bô tek-khak ōe sí . In-ūi Siōng-tè chai lín chia̍h ê ji̍t , lín ê ba̍k-chiu chiū ōe khui , lín beh chhin-chhiūⁿ Siōng-tè , ōe hun-piat hó pháiⁿ . ” Hā-oa sìn Sat-tàn ê ōe , chiū bán hun-piat hó pháiⁿ ê chhiū-ê ké-chí lâi chia̍h , koh the̍h hō͘ A-tong chia̍h . 
Siōng-tè khòaⁿ-kìⁿ án-ni , chiū put-chí siū-khì . A-tong , Hā-oa tùi hit-sî sī ū chōe ê lâng , tāi-seng ke̍k sèng , hó kap pêng-an ê tāi-chì lóng-chóng bô--khì , Siōng-tè tek-khak beh chek-hoa̍t in . 
Ji̍t-àm ū hong ê sî , Iâ-hô-hoa Siōng-tè kiâⁿ tī hoe-hn̂g--ni̍h , A-tong , Hā-oa thiaⁿ-kìⁿ i ê siaⁿ , cháu khì bi̍h chhiū-ê tiong-kan lâi siám-pī . Siáⁿ-sū tio̍h-kiaⁿ lâi siám ? In-ūi Siōng-tè siū-khì ; in chit sî m̄-ài thiaⁿ-kìⁿ Siōng-tè ê siaⁿ , m̄-ài kap Siōng-tè kóng-ōe . In sui-jiân beh siám-pī , nā-sī Siōng-tè ê ba̍k-chiu bô chi̍t hāng bô khòaⁿ-kìⁿ . 
Siōng-tè kiò A-tong kóng , “ Chit hō ké-chí , góa kah lí m̄-thang chia̍h , lí ū chia̍h bô ? ” A-tong m̄ ka-kī jīn-chōe , chiū kóng , “ Hū-jîn-lâng the̍h hō͘ góa , góa chiū chia̍h . ” Siōng-tè chiū kiò Hā-oa kóng , “ Lí chòe sím-mi̍h tāi-chì ? ” Hā-oa ìn kóng , “ Chôa ín-iú góa , góa chiah chia̍h . ” Hit-sî Siōng-tè chiū kā A-tong , Hā-oa kóng , Chit ê tōe-bīn-chiūⁿ tùi hit-tia̍p ōe siⁿ-chhut chhì-phè . In nn̄g lâng tio̍h tio̍h-bôa kan-khó͘ iu-būn kàu chi̍t-sì lâng , lō͘-bé tio̍h sí , seng-khu pìⁿ chòe thô͘ . Lêng-hûn bōe sí , sī kú-tn̂g tī-teh . Taⁿ lêng-hûn tio̍h tah-lo̍h khì ? In-ūi in chòe pháiⁿ ê tāi-chì , bōe chiūⁿ-thiⁿ , eng-kai tio̍h lo̍h tē-ge̍k , kap Sat-tàn kap pháiⁿ-kúi chòe chi̍t tui . 
A-tong , Hā-oa kap hō͘-è lóng-chóng tek-khak tio̍h lo̍h tē-ge̍k , á-sī ōe bián-tit ? Ōe bián-tit ; Siōng-tè ū tōa un-tián , m̄-ài lâng lóng-chóng tîm-lûn , ū khui chi̍t tiâu oa̍h-lō͘ . Ū chhe-khián I ê Kiáⁿ Iâ-so͘ chòe lán ê Kiù-chú . Lán nā sìn I , khò I , ōe bián-tit tîm-lûn , ōe tit-tio̍h éng-óan-oa̍h , sí-āu ōe chiūⁿ-thiⁿ . 

Siōng-tè kam-gōan sià-bián A-tong , Hā-oa , iáu-kú m̄-chún i tiàm tī hoe-hn̂g-lāi , kóaⁿ i chhut . Hit-tia̍p liáu-āu A-tong , Hā-oa kap hō͘-è lóng-chóng tio̍h tio̍h-bôa kan-khó͘ , che sī hōan-chōe ê koan-hē . 
A-tong , Hā-oa ê tōa-kiáⁿ miâ kiò Kai-ún , i sī chòe pháiⁿ . Tē-jī kiáⁿ miâ kiò A-pek , i sī chòe hó , kèng-pài Siōng-tè , ia̍h kî-tó sìn I . I sī kò͘-iûⁿ ê lâng , Siōng-tè hoan-hù i lia̍h chi̍t chiah iûⁿ-á lâi hiàn-chè-siōng-tè . I put-chí-ū tōa-tōa sìn ê tek-hēng , chiàu Siōng-tè só͘ kóng lâi kiâⁿ . Hiàn-chè ê sî , i ê sim-koaⁿ chiū siūⁿ-khí āu-lâi ê Kiù-chú . 
A-pek só͘ hiàn ê iûⁿ-ko sī piáu-bêng i ê sìn , ǹg-bāng ōe tit-tio̍h sià-bián chōe . 
Kai-ún ia̍h ū hiàn-chè-siōng-tè , nā-sī i só hiàn-chè ê mi̍h sī tōe-bīn-chiūⁿ só͘ siⁿ ê ké-chí , bô jīn ka-kī ū chōe , kiû Siōng-tè sià-bián . Siōng-tè m̄ hióng-siū i ê chè-hiàn , to̍k-to̍k hióng-siū A-pek ê hiàn-chè . 
Kai-ún chiū òan-hūn A-pek , in-ūi khòaⁿ Siōng-tè khah thiàⁿ i ê sió-tī A-pek . Siōng-tè chiū kā Kai-ún kóng , “ Lí siáⁿ-sū siū-khì ? nā thiaⁿ góa ê ōe , góa ia̍h hoaⁿ-hí lí , sià-bián lí ê chōe . ” Nā-sī Kai-ún sim-koaⁿ ngī , hō͘ Mô͘-kúi bê-he̍k , m̄-khéng hóan-hóe kóe-pìⁿ . 
Ū chi̍t ji̍t Kai-ún kap A-pek tī soaⁿ-ni̍h , to̍k-to̍k in nn̄g lâng nā-tiāⁿ . Kai-ún chiū khí-lâi phah-sí A-pek ê seng-khu ; lêng-hûn bōe sí , Kai-ún lóng bōe-tit-thang siong-hāi i . A-pek ê lêng-hûn liâm-piⁿ chiūⁿ-thiⁿ hióng-siū éng-óan ê hok-khì . 
Siōng-tè ū khòaⁿ-kìⁿ Kai-ún phah-sí sió-tī , chiū mn̄g i kóng , “ A-pek tah-lo̍h khì ? ” Kai-ún ìn , “ Góa m̄-chai , góa kiám ū teh kò͘ sió-tī mah ? ” Siōng-tè kóng , “ Lí sió-tī ê hui̍h ū siaⁿ tùi tōe-ni̍h âu-kiò góa . ” Siōng-tè chiū chek-pī Kai-ún , kah i lī-khui ke-lāi sì-kòe liû . 
A-tong chia̍h kàu káu-pah saⁿ-cha̍p hè chiah sí . Hā-oa tāi-khài ia̍h án-ni . 

Sè-kan lâng ke-thiⁿ put-chí chōe . Khah chōe ài kiâⁿ pháiⁿ . In tiong-kan ū chi̍t ê hó-lâng miâ kiò Í-lo̍k . I ta̍k hāng tāi-chì ha̍p Siōng-tè ê ì-sù chiah káⁿ-chòe ; i hoaⁿ-hí ho̍k-sāi Siōng-tè , ia̍h hoaⁿ-hí siūⁿ Siōng-tè ê tāi-chì ; Siōng-tè ia̍h hoaⁿ-hí i , bô hō͘ i sí , tòa i ê seng-khu chiūⁿ-thiⁿ . 
Jiân-āu Siōng-tè khòaⁿ-kìⁿ tōe-bīn-chiūⁿ ê lâng chōe-ok kòan-bóan , chiū kóng , “ Góa beh bia̍t-bô chiah-ê lâng , ēng tōa-chúi lâi kè-lè im-lim--sí . Tōe-bīn-chiūⁿ hit-tia̍p iáu-kú ū chi̍t ê hó-lâng , miâ kiò Ná-a , Siōng-tè èng-ún beh kiù i , chiah kah i chō chi̍t chiah tōa-chûn . Hit chiah chûn chō hó , Ná-a chiū kap i ê bó͘ , saⁿ-ê hāu-siⁿ miâ kiò Siám , Hâm , Ngá-hut , kap saⁿ-ê sim-pū ji̍p chûn ; lēng-gōa koh tòa ta̍k-ê khîm-siù , thâng-thōa , chheng-khì--ê kok ê chi̍t tùi , bô chheng-khì--ê kok ê chi̍t tùi ji̍p-khì . Koh chek-chū ta̍k iūⁿ ê chia̍h-mi̍h tī chûn-lāi . Iâ-hô-hoa chiū koaiⁿ chûn ê mn̂g . 
Tng Ná-a teh chō chûn ê sî , tōe-bīn-chiūⁿ ê lâng lóng chhiò i . I kā in kóng , ū tōa-chúi beh lâi im-sí tōe-ni̍h ê lâng ; in m̄ sìn i . 
Siōng-tè ū tōa un-tián thun-lún in chōe-chōe nî , nā-sī peh-sèⁿ m̄ hóan-hóe , chiah hō͘ tōa-chúi lâi bia̍t-bô in . Ná-a lo̍h chûn , chûn-mn̂g í-keng koaiⁿ , tùi thiⁿ chiū lo̍h sì-cha̍p mî-ji̍t ê tōa-hō͘ ; tùi chhim-ian chhèng-chhut chúi-chôaⁿ . Tōe-ni̍h ê lâng kap ta̍k hāng ê oa̍h-mi̍h lóng kek--sí , to̍k-to̍k Ná-a chi̍t ke , kap i só͘ tòa ê khîm-siù , thâng-thōa tit-tio̍h kiù ; sī in-ūi Siōng-tè teh chiàu-kò͘ in . Siōng-tè ia̍h hoaⁿ-hí chiàu-kò͘ sìn I , thiàⁿ I ê lâng , put-lūn sím-mi̍h só͘-chāi , sím-mi̍h sî , lóng ū chhe thiⁿ-sài teh pó-hō͘ i . Chit hō lâng chin-chiàⁿ ū hok-khì ( Si-phian 34 : 7 ) .
Tōa-hō͘ chīⁿ , chúi thè , hit chiah chûn chiū khòa tī A-lat-lia̍p ê soaⁿ-téng , Ná-a sì-kòe khòaⁿ , khòaⁿ-kìⁿ sì-bīn lóng sī chúi , hiah-ê chhiū-ba̍k hoe-chháu lóng bô--khì , lâng kap chiáu-siù ia̍h lóng bô--khì . Hit sî Ná-a chiū khui chûn ê thang-á , pàng chi̍t chiah o͘-a chhut-khì , o͘-a pe khì bô tò-lâi . Āu-lâi Ná-a koh pàng chi̍t chiah chíⁿ-á chhut-khì , hit ê chíⁿ-á khì phah chi̍t khôan chiū tò-lâi . Ná-a chiū chhun-chhiú lia̍h i ji̍p-lâi . Koh kè chi̍t lé-pài , Ná-a koh pàng i chhut-khì , kàu ji̍t-àm tò-lâi , chhùi kā sin ê kaⁿ-ná hio̍h . Ná-a chi̍t-ē khòaⁿ-kìⁿ hio̍h , chiū chin hoaⁿ-hí , chai-kiò chhiū-ba̍k í-keng puh-íⁿ lah ! ia̍h chai bô jōa kú sè-kan chiū chiàu-gôan . Koh chhit ji̍t , koh pàng hit chiah chíⁿ-á chhut-khì , hit sî tōe lóng ta liáu-liáu , hit chiah chíⁿ-á chiū bô tò-lâi , in-ūi Siōng-tè hō͘ i ōe hiáu-tit ka-kī choh-siū , thó͘ chia̍h , m̄-sái hō͘ Ná-a iúⁿ-chhī . Hit sî Ná-a hian tōa-chûn ê kòa , khòaⁿ-kìⁿ tōe lóng-chóng ta lah !
Hit sî Siōng-tè kah i kap i ê ke , kap só͘ tòa ê khîm-siù , thâng-thōa lóng chhut-lâi . Ná-a kap i ê ke chi̍t-ē chhut-lâi chin hoaⁿ-hí , liâm-piⁿ khí tôaⁿ hiàn lé-mi̍h hō͘ Siōng-tè , koh to-siā o-ló Siōng-tè , in-ūi Siōng-tè chiàu-kò͘ in ê sèⁿ-miā . 
In chhut tōa-chûn liáu-āu , thiⁿ-téng chhut chi̍t tiâu khēng . Siōng-tè kā Nā-a kóng , Lí khòaⁿ-kìⁿ hit tiâu khēng chiū m̄-sái kiaⁿ beh koh lo̍h tōa-hō͘ lâi im-sí tōe-ni̍h ê lâng . 
Hit tiâu khēng sī lo̍h hō͘ ê sî , ū ji̍t chhut-lâi chiò tī hō͘-chúi--ni̍h chiah ū khēng . Lán nā khòaⁿ hit tiâu khēng , chiū m̄-sái kiaⁿ ū tōa-chúi beh lâi chìm-sí chèng-lâng . 
Ná-a in sì-kòe khì khai-khún , bô jōa kú tōe-ni̍h ê lâng koh chin-chōe . Chèng-lâng im-gú , khiuⁿ-kháu pún saⁿ-tâng , khah-chōe--ê ài pháiⁿ , lóng bô siūⁿ beh ho̍k-sāi Siōng-tè , ti̍t-ti̍t kò͘ ka-kī , ài kiau-ngō͘ , bô siūⁿ chiàu Siōng-tè ê ì-sù . Chiū gī-lūn kóng , Lán lâi khí chi̍t ê tōa siâⁿ ; lāi-bīn khì chi̍t chō thah koâiⁿ kàu tú-thiⁿ ; lán chiū m̄-bián sì-sòaⁿ , ia̍h thang liû-thôan lán ê miâ-siaⁿ . Siōng-tè chi̍t-ē khòaⁿ-kìⁿ hiah-ê lâng hiah kiau-ngō͘ , hiah tōa-táⁿ , chin siū-khì , liâm-piⁿ phah-lōan in ê khiuⁿ-kháu , hō͘ in chi̍t lâng kéng chi̍t hō ōe , tāi-ke thiaⁿ bōe hiáu-tit . Hit ê siâⁿ kap thah khí bô chiâⁿ . In-ūi phah-lōan khiuⁿ-kháu ê iân-kò͘ , hit ê só͘-chāi miâ kiò Pa-pia̍t . Hiah-ê lâng chiū sòaⁿ liáu-liáu . 
Lán tha̍k chit chiuⁿ chiū chai lâng kiau-ngō͘ ke̍k kò͘ Siōng-tè òan . 

Kó͘-chá ū chi̍t lâng miâ kiò A-pek-lân , i tiàm Bí-só͘-pho-tāi-bí lâm-pêng ê siâⁿ . Hit-ni̍h ê lâng ta̍k-ê sī pài pu̍t , to̍k-to̍k A-pek-lân pài Siōng-tè . Siōng-tè chiū kiò A-pek-lân lī-khui hit só͘-chāi , khì góa só͘ beh chí-sī lí ê tōe . Koh tah-èng i kóng , nā kam-gōan khì hia , chiū beh chiok-hok i . A-pek-la̍h-hán chiū chhōa i ê bó͘ kap i ê ti̍t-á Lô-tek , kap só͘ ū--ê khì Ka-lâm-tōe , I ū tōa sìn , ài thiaⁿ Siōng-tè ê chhùi . Siōng-tè chiū pó-hō͘ i , chhōa i khì Sī-kiàm khiā-khí , tū hia kā i kóng , “ Chit ê só͘-chāi góa beh hō͘ lí kap lí ê kiáⁿ-sun . ” Hit sî A-pek-lân iáu-bē ū kiáⁿ , iáu-kú sìn Siōng-tè ê ōe . Tī hia khí tôaⁿ pài Iâ-hô-hoa . 
A-pek-lân sī hù-ong , ū kim , gûn , lû , lo̍k-tô , lô͘-po̍k , i ê ti̍t-á ia̍h sī pù-lâng ; in nn̄g ê saⁿ-kap khiā . Hit só͘-chāi sī khah sòe , só͘-í nn̄g ke ê lô͘-po̍k put-sî oan-ke . A-pek-lân khòaⁿ-kìⁿ put-chí kan-khó͘ , in-ūi i ài tāi-ke hô-hó , chiū kā Lô-tek kóng , Lán lâi pun-khui khiā khah hó ; só͘-chāi kù lí kéng . Lô-tek kia̍h-ba̍k chi̍t khòaⁿ , kūn Iok-tàn hô hit kak tē-it hó , hit ê tōe-thó͘ hó kàu ná hoe-hn̂g--ni̍h , sì-piⁿ lóng ū chúi . I chiū kéng hit só͘-chāi khì khiā . Hia ū kúi-nā ê siâⁿ , chi̍t ê miâ kiò Só͘-to-má . I kéng hit só͘-chāi khiā sī m̄-tio̍h , in-ūi hia ê lâng put-chí pháiⁿ . Lô-tek kan-ta tùi-tiōng hó tōe-thó͘ , bô iàu-kín lâng ê phín-hēng . 
Hit sî Lô-tek kap A-pek-lân pun-khui khiā . Lô-tek chiū khì Só͘-to-má , tiàm hia khiā lóng bōe pêng-an , siâⁿ-lāi ê lâng cha̍p-hun khó-oòⁿ , m̄-sī pài Siōng-tè ê lâng . Lô-tek khòaⁿ in án-ni , sim-koaⁿ put-chí iu-būn . Khí-thâu i m̄-thang lâi chia khiā chiah tio̍h . 
Lán m̄-thang o̍h i , tio̍h kéng thiàⁿ Siōng-tè ê lâng kap lán chòe chhù-piⁿ chiah ōe tit-tio̍h pêng-an . Lâng hó-gia̍h bōe-ōe hō͘ ka-kī pêng-an , to̍k-to̍k sī sêng-si̍t sim thiàⁿ Siōng-tè chiah ōe pêng-an . 
Siōng-tè siúⁿ-sù hok-khì hō͘ A-pek-lân , èng-ún i só͘ khòaⁿ-kìⁿ ê tōe , lóng beh hō͘ i kap i ê kiáⁿ-sun . Hit sî A-pek-lân khì kàu Hi-pek-lûn tah tôaⁿ pài Siōng-tè . 

Lô-tek poaⁿ khì Só͘-to-má khiā , bô jōa kú ū chi̍t ê tōa kôan-pèng ê kok-ông , miâ kiò Ki-tāi-ló-má , kap kúi-nā ê ông lâi kong-táⁿ Só͘-to-má siâⁿ . Thâi-iâⁿ i , chiū chhiúⁿ in ê mi̍h , koh lia̍h chōe-chōe lâng khì . Lô-tek iā hō͘ i lia̍h--tio̍h . Lô-tek tiâu-tî poaⁿ-khì Só͘-to-má khiā , pún sī beh hióng-siū sè-kan ê hok-khì , taⁿ i só͘ ū-ê lóng hō͘ lâng chhiúⁿ--khì , liân ka-kī ia̍h hō͘ lâng lia̍h--khì . 
A-pek-lân thiaⁿ-kìⁿ chit ê tāi-chì chiū liâm-piⁿ chū-chi̍p i ke-lāi ê chòng-teng 318 lâng kap pêng-iú chhut-khì tui Ki-tāi-ló-má ; tui-tio̍h chiū phah in , chhiúⁿ tó-tńg hiah-ê lâng kap mi̍h kap Lô-tek , chhōa hiah-ê lâng tò-khì Só͘-to-má . Só͘-to-má ông beh pò-siúⁿ i , A-pek-lân m̄-ti̍h ; i sī siūⁿ beh lī-ek lâng , m̄-sī siūⁿ beh tit-tio̍h chîⁿ . Lán tio̍h o̍h A-pek-lân ; kiám-chhái ū sím-mi̍h tāi-chì ōe lī-ek lâng , tio̍h liâm-piⁿ khì chòe . Sèng-chheh ū kóng , “ Lán m̄-thang tùi-tiōng ka-kī ê tāi-chì , tio̍h tùi-tiōng pa̍t lâng ê tāi-chì chiah tio̍h . ” ( Hui-li̍p-pí 2 : 4 )
A-pek-lân tò-lâi ê sî , chi̍t ê Sat-léng ông , miâ kiò Be̍k-ki-sé-tek , chhut-lâi ngiâ-chi̍h i , phâng piáⁿ kap chiú lâi hō͘ in chia̍h . Hit ê Be̍k-ki-sé-tek sī chòe kok-ông iā chòe chè-si . Hit sî ū chiok-hok A-pek-lân kóng , “ Gōan thiⁿ-tōe ê Chú , chì-koâiⁿ ê Siōng-tè , kàng hok-khì hō͘ A-pek-lân ; koh tio̍h o-ló chì-koâiⁿ ê Siōng-tè , kàng hok-khì hō͘ A-pek-lân ; koh tio̍h o-ló chì-koâiⁿ ê Siōng-tè , I hō͘ lí chè-ap tùi-te̍k . ” A-pek-lân chiong só͘ tit-tio̍h ê cha̍p-hūn thiu chi̍t-hūn hō͘ Be̍k-ki-sé-tek , khóan-sit put-chí chun-kèng i . Āu-lâi Be̍k-ki-sé-tek ê tāi-chì lán lóng m̄-chai ; to̍k-to̍k Sèng-chheh lēng-gōa só͘ kóng ê , lán lâi tha̍k chiū chai sī koan-chiò chì-tōa ê Ông , chì-tōa ê Chè-si Iâ-so͘ Ki-tok . Iâ-so͘ chòe ông chit-tia̍p teh kóan-lí sìn I ê lâng ê sim , āu-lâi thong tōe-bīn-chiūⁿ ê lâng ōe lâi hâng-ho̍k . I ia̍h chòe chè-si , chiong pún-sin hián-chè-siōng-tè , lâi sio̍k lán ê chōe ; chit-tia̍p tī thiⁿ-ni̍h chòe lán ê Tiong-pó . Chá-ji̍t A-pek-lân kèng-tiōng Be̍k-ki-sé-tek , lán tio̍h it-hoat kèng-tiōng Iâ-so͘ , it-sim ho̍k-sāi I . 

Iâ-hô-hoa chhut-hiān an-ùi A-pek-lân ê sim-koaⁿ , èng-ún āu-lâi beh tōa-tōa siúⁿ-sù hok-khì . Sî iáu-bē kàu , tāi-seng chhì-liān i ê sìn , khòaⁿ ōe tán-tit bōe . Chi̍t ē-hng Siōng-tè chhōa i chhut-khì , kah i kia̍h-thâu khòaⁿ thiⁿ-téng ê chhiⁿ , kah i lóng-chóng sǹg . A-pek-lân bōe sǹg kàu hiah chōe . Siōng-tè chiū kā i kóng . Āu-lâi lí ê kiáⁿ-sun ia̍h beh chhin-chhiūⁿ chiah-ê chhiⁿ chiah chōe , sǹg lóng bōe liáu . Hit-sî A-pek-lân iáu-bē ū kiáⁿ , iáu-kú sìn Siōng-tè ê ōe , chai Siōng-tè ū kôan-lêng thang chòe chi̍t ê tāi-chì . 
A-pek-lân sìn Siōng-tè , Siōng-tè chiū kā i sǹg chòe gī . Tùi sìn hō͘ Siōng-tè sǹg chòe hó-lâng ; tī Lô-má 4 chiuⁿ ū siông-sè kóng .
Siōng-tè èng-ún A-pek-lân beh ēng Ka-lâm ê tōe hō͘ i , sòa kā i kóng i sí-liáu i ê kiáⁿ-sun ê tāi-chì ; koh kah A-pek-lân lia̍h kúi-nā chiah cheng-siⁿ , phòa-khui lâi hiàn-chè . Chiáu ài beh pe lo̍h-lâi teh beh khì chia̍h , A-pek-lân kā i kóaⁿ-khì . Ji̍t beh lo̍h ê sî , A-pek-lân khùn tāng-bîn , Siōng-tè koh kā A-pek-lân kóng i ê hō͘-è ōe khì gōa-kok , tī-hia siū chin-chōe ê kan-khó͘ , le̍k-kè sì-pah nî . Kàu hit-tia̍p ōe tit-tio̍h chin-chōe chîⁿ-châi , mi̍h-kiāⁿ tò-lâi , siū Ka-lâm tōe ê hok-khì . Ji̍t-àm ê sî , A-pek-lân khòaⁿ-kìⁿ chi̍t-ê hé-hun ê hang-lô͘ , kap hé-iām tùi lé-mi̍h ê tiong-ng kè-khì . Hit-ji̍t Iâ-hô-hoa kap A-pek-lân li̍p-iok . 

Sat-lāi sī A-pek-lân ê bó͘ ; ū chi̍t ê kán , miâ kiò Hā-kah , sī A-pek-lân ê sòe-î . I ū bat khòaⁿ-khin i ê tōa-niû , Sat-lāi chiū put-chí siū-khì pháiⁿ khóan-thāi i . Hā-kah chiū cháu khì khòng-iá . Án-ni khòaⁿ khí-lâi sī tāi-ke m̄-tio̍h , in-ūi Hā-kah sī Sat-lāi ê kán , A-pek-lân tio̍h m̄-thang kù-chāi i . Sèng-chheh ū kóng , “ Lô͘-po̍k tio̍h thiaⁿ chú-lâng ê chhùi , chú-lâng tio̍h hó khóan-thāi lô͘-po̍k . ” Nā chi̍t-pêng bô án-ni , chiū éng ōe kōng-ke̍ⁿh . 
Āu-lâi Hā-kah cháiⁿ-iūⁿ ? Tī khòng-iá-ni̍h ū chi̍t ê thiⁿ-sài tú-tio̍h i chē tī chíⁿ-piⁿ , chiū mn̄g i kóng , Sat-lāi ê lú-pī Hā-kah lí tùi tah-lo̍h lâi , beh tah-lo̍h khì ? I chiū kóng , “ Góa siám-pī góa ê chú-bú Sat-lāi . ” Thiⁿ-sài kóng , “ Lí tio̍h tò-khì lí chú-bú hia , hâng-ho̍k tī i-ê chhiú-ē . ” Chit ê sī Hā-kah ê pún-hūn , i nā án-ni kiâⁿ chiū ōe tit-tio̍h pêng-an . Thiⁿ-sài koh ēng chi̍t-kù ōe lâi an-ùi i ê sim , kā i kóng , bô jōa-kú i tek-khak ū chi̍t ê hāu-siⁿ , ōe chòe chi̍t tōa-kok ê chó͘ . Hit ê kiáⁿ tio̍h piáu-miâ chòe Í-si̍t-má-lī , ì-sù sī Siōng-tè tek-khak ū thiaⁿ-kìⁿ , in-ūi Siōng-tè ū lîn-bín i ê kan-khó͘ , Thiⁿ-sài koh kā i kóng , Í-si̍t-má-lī tōa-hàn ê sî , éng ài kap lâng oan-ke . Kè bô jōa-kú Í-si̍t-má-lī chiū chhut-sì , i chòe A-lat-pek lâng ê chó͘ . Hiah-ê lâng ta̍k-ê chhin-chhiūⁿ khòng-iá ê lâng . 
Hā-kah thiaⁿ thiⁿ-sài ê hoan-hù chiū tò-khì , chhē i ê chú-lâng . I chiū chheng-ho͘ Iâ-hô-hoa ê miâ , kóng , Siōng-tè khòaⁿ-kìⁿ góa . Chá Siōng-tè khòaⁿ-kìⁿ Hā-kah ê kan-khó͘ ū lîn-bín i , taⁿ lán tù-tio̍h kan-khó͘ , nā óa-khò I , I ia̍h ōe lîn-bín lán . 

Sêng-sòa téng-chiuⁿ ê tāi-chì , Iâ-hô-hoa koh chhut-hiān , èng-ún beh kàng hok-khì hō͘ A-pek-lân , beh hō͘ i ê kiáⁿ-sun chin-chōe , koh beh ēng Ka-lâm tōe hō͘ i . Hit-sî Siōng-tè chiū kā i kóe-miâ chòe A-pek-lia̍p-hán ; in-ūi A-pek-lia̍p-hán ê ì-sù sī chōe-chōe kok ê lāu-pē . In bó͘ ê miâ pún sī Sat-lāi , Siōng-tè chiū kā i kóe chòe Sat-lia̍p , ì-sù sī chhin-chhiūⁿ kok-bú . Iâ-hô-hoa hit-tia̍p ū ēng chi̍t ê iok ê kì-hō hō͘ A-pek-lia̍p-hán , ì-sù chiū-sī beh pun-khui lēng-gōa chòe chi̍t kok ê lâng . Hit ê kì-hō chiū-sī kat-lé ; só͘ siⁿ ê kiáⁿ lóng tio̍h kā i kiâⁿ kat-lé . 
Í-si̍t-má-lī sī só͘ èng-ún ê kiáⁿ mah ? M̄-sī , in-ūi Í-si̍t-má-lī ê kiáⁿ-sun bô ji̍p Ka-lâm tōe khiā-khí . Hit-ê tōe sī lâu hō͘ Sat-lia̍p ê kiáⁿ-sun khiā . Hit-tia̍p Sat-lia̍p iáu-bē ū kiáⁿ , Siōng-tè chiū èng-ún beh hō͘ i siⁿ kiáⁿ miâ kiò Í-sat . I āu-lâi kiáⁿ-sun tit-beh chin-chōe . Siōng-tè èng-ún beh kap in li̍p éng-óan ê iok . Àn-cháiⁿ-iūⁿ kóng sī iok ? Chiū-sī nn̄g-pêng tiāⁿ-tio̍h beh chòe tāi-chì , chhin-chhiūⁿ Siōng-tè chá kap Ná-a li̍p-iok , m̄ koh im-sí tōe-ni̍h ê lâng ; koh ēng chi̍t ê kì-hō hō͘ Ná-a , hit ê kì-hō chiū-sī khēng . Taⁿ èng-ún A-pek-lia̍p-hán beh kàng hok-khì hō͘ i ê kiáⁿ-sun , koh beh ēng Ka-lâm tōe hō͘ in khiā , hit ê kì-hō chiū-sī kat-lé . Chá Siōng-tè kap A-tong , Hā-oa iā ū li̍p-iok , chiū-sī èng-ún beh hō͘ Iâ-so͘ Ki-tok chòe Kiù-chú ( Chhòng-sè-kì 3 : 15 ) ; chit ê sī thiⁿ-ē ke̍k tōa ê iok . Taⁿ lán thang chai Siōng-tè só͘ li̍p ê iok , ta̍k-ê sī chin , in-ūi Siōng-tè bô kóng pe̍h-chha̍t , ia̍h m̄-sī phiàn lâng .

Ū chi̍t ji̍t A-pek-lia̍p-hán chē tī pò͘-pîⁿ mn̂g-kháu , kia̍h-thâu khòaⁿ-kìⁿ saⁿ-lâng teh khiā , chiū khí-lâi ngiâ-chi̍h , kóng , Chhiáⁿ chē tiàm chí chhiū-kha chhiu-chhìn , thèng-hāu góa khì kōaⁿ chúi hō͘ lín sóe-kha , phâng mi̍h hō͘ lín chia̍h . Hiah-ê lâng teh chē thèng-hāu . A-pek-lia̍p-hán ji̍p-khì pò͘-pîⁿ lāi , kā i ê bó͘ Sat-lia̍p kóng . Kin khì chòe piáⁿ , thang hō͘ in chia̍h ; ka-kī chiū khì chhân-ni̍h khan chi̍t chiah gû-á hō͘ lô͘-po̍k khì thâi ; chhòng-piān , chiū phâng gû-bah , piáⁿ , gû-lín-iû , gû-lín , pâi hē chhiū-kha , chhiáⁿ lâng-kheh lâi chia̍h ; A-pek-lia̍p-hán pún-sin khiā-teh su-hāu . A-pek-lia̍p-hán khí-thâu lóng m̄-bat chí saⁿ lâng sī chī-chūi . Chi̍t ê káⁿ sī Siōng-tè ê Kiáⁿ , I chioh lâng ê khóan lâi . Iáu nn̄g ê chiū-sī thiⁿ-sài , sī Siōng-tè chhe in lâi . 
In saⁿ lâng chia̍h-pá , chiū mn̄g A-pek-lia̍p-hán kóng , Sat-lia̍p tī tah-lo̍h ? Ìn kóng , Tī lāi-bīn . Hit-sî Chú chiū kā A-pek-lia̍p-hán kóng , Sat-lia̍p tek-khak beh ū-sin ; in-ūi Siōng-tè kì-tit chêng só͘ èng-ún ê tāi-chì . Sat-lia̍p thiaⁿ-kìⁿ thiⁿ-sài ê ōe chiū ài-chhiò m̄-sìn , sim-lāi siūⁿ thái-thó ōe chòe chit ê tāi-chì . Chú chiū kóng , Sat-lia̍p chhiò mi̍h-tāi ? Siōng-tè bô só͘ m̄-ōe ; Sat-lia̍p tek-khak beh ū-sin . Hit-tia̍p Sat-lia̍p kiaⁿ , chiū kóng pe̍h-chha̍t , kóng , Góa bô chhiò . Chú ìn kóng , Lí ū chhiò . Hit-sî saⁿ lâng chiū khí-sin . A-pek-lia̍p-hán chhut-lâi sàng in . In khì ê sî , Chú tùi A-pek-lia̍p-hán kóng , Góa put-chí siū-khì Só͘-to-má , Ngô͘-mô͘-lia̍p nn̄g ê siâⁿ , tit-beh bia̍t-bô in . Hit-tia̍p nn̄g ê thiⁿ-sài chiū ǹg Só͘-to-má kiâⁿ , lâu Chú kap A-pek-lia̍p-hán kóng-ōe . 
A-pek-lia̍p-hán kì-tit i ê ti̍t-á Lô-tek tī Só͘-to-má teh khiā , chiū kiaⁿ put-chí hôan-ló , in-ūi thiaⁿ-kìⁿ Chú beh châu-bia̍t hit ê siâⁿ , chiah kiû Siōng-tè lîn-bín hit ê siâⁿ kóng , Khioh nā ū gō͘-cha̍p ê gī-lâng tī hia mā chiū bián châu-bia̍t ? Koh chi̍t-ē siūⁿ , teh kiaⁿ káⁿ bô hiah chōe hó-lâng , chiū liân-liân koh kiû gō͘ pái kóng , Khioh nā sì-cha̍p-gō͘ , á-sī sì-cha̍p lâng ; kiám-chhái saⁿ-cha̍p , á-sī jī-cha̍p , á-sī cha̍p lâng , mā káⁿ ē kiù-tit hit ê siâⁿ chiah tio̍h . Chú lóng ín i kóng , Siat-sú tī Só͘-to-má ōe tú-tio̍h cha̍p ê hó-lâng , góa ia̍h m̄ châu-bia̍t hit ê siâⁿ . Hit tia̍p Chú chiū khí-sin . A-pek-lia̍p-hán chiū tò-khì . 
Taⁿ khòaⁿ A-pek-lia̍p-hán thòe Só͘-to-má lâi kiû sī chin tio̍h , in-ūi i ê ti̍t-á Lô-tek tī hia , Lán ia̍h tio̍h ta̍k-sî kì-tit lán ê pêng-iú , chin-chiàⁿ , kiû Siōng-tè siúⁿ-sù hok-khì hō͘ i . Kiám-chhái in tú-tio̍h sím-mi̍h kan-khó͘ hōan-lān ê tāi-chì , lán tio̍h it-hoat thòe in khún-kiû Siōng-tè . Sèng-chheh ū kóng , Tio̍h sî-sî thòe lâng kî-tó . Chi̍t lâng sêng-si̍t sim kiû Siōng-tè , I tek-khak hoaⁿ-hí thiaⁿ . 

Hit nn̄g ê thiⁿ-sài khì kàu Só͘-to-má , ji̍t teh-beh àm . Hit siâⁿ-lāi ū cha̍p ê hó-lâng bô ? Bô lah ! án-ni lóng bōe tit-tio̍h kiù . Hit siâⁿ-lāi to̍k-to̍k Lô-tek ū kèng Siōng-tè ; só͘-í Siōng-tè chhe thiⁿ-sài lâi kiù i . Ji̍t-àm ê sî , Lô-tek chē tī siâⁿ mn̂g-kháu ; thiⁿ-sài kàu , i liâm-piⁿ khí-lâi kā kiâⁿ-lé , kóng , Góa ê Chú ah , chhiáⁿ oat-lâi lô͘-po̍k ê chhù hioh-m ê , sóe kha , bîn-á chá-khí khí-lâi , kiâⁿ lín ê lō͘ . In kóng , M̄-bián , góan beh tī tōa koe-bīn keh-mî . Lô-tek chhiat-ì chhiáⁿ in , chiū ji̍p i ê chhù . Lô-tek pī-pān iân-sia̍h chhiáⁿ in . Thiⁿ-sài chiū kóng , Lí chit siâⁿ-lāi chhin-chhek , tio̍h lóng chhōa-lō͘a chhut-khì , in-ūi góan lâi beh châu-bia̍t chit ê siâⁿ . Lô-tek chiū chhut-khì kā i ê kiáⁿ-sài kóng . In lóng m̄ sìn , kóng , M̄ khì--ah . Kàu thiⁿ-kng , thiⁿ-sài koh pek i kóng , Kín-kín-chhōa lí ê hū-jîn-lâng kap nn̄g ê cha-bó͘-kiáⁿ chhut--lâi khì . Thiⁿ-sài khòaⁿ Lô-tek iáu teh iân-chhiân , chiū chhun-chhiú thoa in ; in-ūi Chú lîn-bín Lô-tek kap i ê ke , in chi̍t-ē chhut-khì , thiⁿ-sài chiū kóng , Lín tio̍h tōa-pō͘ cháu khì soaⁿ-téng , lóng m̄-thang oa̍t-thâu . Lô-tek chiū kóng , Kiaⁿ-liáu cháu bōe kàu soaⁿ-téng , kūn chia ū chi̍t ê siâⁿ , bô sím-mi̍h tōa , cháu lâi khì hia m̄-chai ōe chòe--tit bōe ? In-ūi Siōng-tè ū tōa un-tián , chiah chún i cháu khì hia . Hit ê siâⁿ chiū-sī Só-jíⁿ siâⁿ . Lô-tek kap i ê bó͘ kap nn̄g ê cha-bó͘-kiáⁿ cháu lī-khui Só͘-to-má ; tú-á lī-khui hit ê siâⁿ , Siōng-tè chiū tùi thiⁿ lo̍h jiû-n̂g kap hé , lâi châu-bia̍t Só͘-to-má , Ngô͘-mô͘-lia̍p kap hia kúi-nā ê siâⁿ , to̍k-to̍k Só-jíⁿ bô sio-khì , Lô-tek kap nn̄g ê cha-bó͘-kiáⁿ lóng cháu-lī ; i ê bó͘ tī āu-bīn , chi̍t-ē oa̍t-thâu khòaⁿ , chiū pìⁿ-chòe chi̍t ki iâm-thiāu . 
Hit chá-khí A-pek-lia̍p-hán khí-sin hn̄g-hn̄g khòaⁿ Só͘-to-má siâⁿ , lóng bô pa̍t-mi̍h , kan-ta sī hé-ian nā-tiāⁿ . Siōng-tè kì-tit A-pek-lia̍p-hán só͘ kiû ê ōe , chiah kiù Lô-tek , jiân-āu Lô-tek m̄-káⁿ tiàm tī Só-jíⁿ siâⁿ , chiū cháu-khì soaⁿ-téng khiā . Taⁿ bô chhù thang khiā , i ê chîⁿ-châi mi̍h-kiāⁿ ia̍h lóng bô--khì . In-ūi Só͘-to-má lâng sī pháiⁿ , Siōng-tè chiah tùi thiⁿ kàng hé lo̍h-lâi sio in . Lâng tek-chōe Siōng-tè , nā bô sim beh hóan-hóe , sí-āu tio̍h lo̍h tē-ge̍k ; lâng nā thiàⁿ Siōng-tè , Siōng-tè khòaⁿ-kò͘ i . 

Kè bô lō͘a kú , Siōng-tè èng-ún A-pek-lia̍p-hán ê kiáⁿ Í-sat chhut-sì . Hā-kah ê kiáⁿ Í-si̍t-má-lī kì-jiân ēng m̄-hó ê khóan-sit khóan-thāi i sió-tī . Sat-lia̍p chiū kóng , m̄-thang hō͘ i tiàm chia khiā , tio̍h kah i kap i ê lāu-bú chhut-khì . Iâ-hô-hoa ia̍h hoan-hù tio̍h án-ni . Thiⁿ-kng ê sî A-pek-lia̍p-hán chá-chá khí-lâi kiò Hā-kah , chiong piáⁿ kap chi̍t phôe-tē ê chúi hō͘ i , kah i tio̍h chhōa in hāu-siⁿ chhut--khì . Siat-sú Iâ-hô-hoa khiok nā bô hoan-hù A-pek-lia̍p-hán , i án-ni chòe sī chin m̄-tio̍h ; chóng-sī i tit-tio̍h Siōng-tè ê bēng-lēng , só͘-í hō͘ Hā-kah chhut-khì bô m̄-tio̍h . 
In nn̄g lâng khì kàu Pia̍t-sī-pa ê khòng-iá , bô jōa kú chúi lim liáu ; hit sî sī put-chí joa̍h , Í-si̍t-má-lī chhùi-ta kàu beh sí ; i ê lāu-bú chhōa i kàu chhiū-kha hō͘ i tó-teh , chiū kiâⁿ khui chē tī thô͘-kha teh thî-khàu , in-ūi i bōe jím-tit khòaⁿ i kiáⁿ sí . Siōng-tè chi̍t-ē thiaⁿ-kìⁿ Í-si̍t-má-lī ê siaⁿ , i ê sù-chiá tùi thiⁿ-ni̍h kiò Hā-kah kóng M̄-sái kiaⁿ , Siōng-tè ū thiaⁿ-kìⁿ lí ê kiáⁿ ê siaⁿ , tio̍h koh khì phō i lâi . Hit tia̍p Siōng-tè hō͘ i khòaⁿ-kìⁿ chi̍t ê chíⁿ ū chúi . I chiah chhiūⁿ chúi hō͘ i ê kiáⁿ lim . Siōng-tè ū chiàu-kò͘ Í-si̍t-má-lī , i tióng-sêng ê sî sóa khiā tī khòng-iá , i ê kiáⁿ-sun āu-lâi chiâⁿ-chòe tōa-kok , chhin-chhiūⁿ thiⁿ-sài tāi-seng só͘ kóng . 
Hā-kah kap i ê kiáⁿ lī-khui A-pek-lia̍p-hán ê chhù liáu-āu , Siōng-tè chiū kiò A-pek-lia̍p-hán , kā i kóng , Tio̍h chhōa lí ê kiáⁿ Í-sat chiūⁿ góa só͘ kí ê soaⁿ , tī-hia chiong lí kiáⁿ hiàn hō͘góa chòe sio-chè . Siōng-tè kā A-pek-lia̍p-hán kóng án-ni sī beh chhì-liān i ê sìn . A-pek-lia̍p-hán thiaⁿ-kìⁿ liâm-piⁿ thàn , in-ūi i chai Siōng-tè só͘-chòe ta̍k-hāng tio̍h , ia̍h sìn i ê kiáⁿ nā sí , Siōng-tè tek-khak ōe hō͘ i koh-oa̍h . 
Taⁿ lán tio̍h chai Siōng-tè só͘-chòe ta̍k-hāng tio̍h ; só͘-í tio̍h sìn I , thàn I , chhin-chhiūⁿ A-pek-lia̍p-hán ê só͘ kiâⁿ . A-pek-lia̍p-hán kè-ji̍t chá-chá khí-lâi , toàⁿ̄g ê lô͘-po̍k , khan chi̍t-chiah lû kap Í-sat khí-sin , beh khì Siōng-tè chêng só͘ kóng ê soaⁿ , i thiàⁿ Siōng-tè khah-iâⁿ thiàⁿ i ê kiáⁿ . Siōng-tè hō͘ i khùi-la̍t , hoaⁿ-hí thiaⁿ Siōng-tè ê ōe . Kiâⁿ kàu tē-saⁿ ji̍t khòaⁿ-kìⁿ hit ê soaⁿ , A-pek-lia̍p-hán chiū hoan-hù lô͘-po̍k , kóng , Lín kap chit chiah lû tiàm chia thèng-hāu , góa kap góa ê kiáⁿ chiūⁿ soaⁿ pài Siōng-tè chiū liâm-piⁿ lâi . Lô͘-po̍k thiaⁿ chú-lâng ê bēng-lēng , chiū tiàm hia thèng-hāu . A-pek-lia̍p-hán kap Í-sat nn̄g-lâng khì ; kiâⁿ-lō͘ ê sî , Í-sat mn̄g kóng , Án-tia , hé , chhâ lóng ū , beh hiàn-chè ê iûⁿ tī tah-lo̍h ? In-ūi Í-sat iáu-bē chai A-pek-lia̍p-hán beh chiong i thâi chòe chè-mi̍h . A-pek-lia̍p-hán in kóng , Góa ê kiáⁿ , Siōng-tè beh pī-pān iûⁿ-á lâi chòe sio-chè . In khì kàu soaⁿ-téng , A-pek-lia̍p-hán chiū tah-tôaⁿ , chhâ thia̍p-hó , chiū pa̍k Í-sat hē tôaⁿ-téng , chhiú kia̍h-to beh thâi i . Tú-tú beh thâi , Iâ-hô-hoa ê chhe-sài tùi thiⁿ-ni̍h kiò A-pek-lia̍p-hán kóng , m̄-thang hē-chhiú , góa chai lí ū kèng-ùi Siōng-tè , thiàⁿ I khah kè-thâu thiàⁿ lí ê kiáⁿ ; in-ūi góa kah lí hiàn kiáⁿ , lí ia̍h bô sioh . Hit-tia̍p A-pek-lia̍p-hán chiū oa̍t-thâu , chiū khòaⁿ-kìⁿ chi̍t-chiah kang ê iûⁿ , kak tîⁿ tī ba̍t ê chhiū-nâ , A-pek-lia̍p-hán chiū lia̍h lâi thâi , hiàn hō͘ Siōng-tè lâi thòe Í-sat . Āu-lâi thiⁿ-sài koh kā A-pek-lia̍p-hán kóng , lí chit ê tāi-chì , kam-gōan thiaⁿ Iâ-hô-hoa ê chhùi , taⁿ góa beh éng-óan kàng hok-khì hō͘ lí , hō͘ lí ê kiáⁿ-sun tit-tio̍h hok-khì . Lō͘-bé chi̍t-kù sī chí Kiù-chú Iâ-so͘ Ki-tok , in-ūi Iâ-so͘ beh lâi chòe Kiù-sè-chú chiok-hok sè-kan lâng . Sèng-chheh ū kóng , “ Siōng-tè chiong to̍k-siⁿ ê Kiáⁿ siúⁿ-sù sè-kan , hō͘ sìn I ê lâng bián tîm-lûn , tit-tio̍h éng-óan oa̍h ; i thiàⁿ sè-kan kàu án-ni . ” 
Kiám-chhái Siōng-tè ū sî kah lán hiàn kiáⁿ , cha-bó͘-kiáⁿ chòe I ê lō͘-ēng , lán tio̍h hoaⁿ-hí , in-ūi só͘ ū--ê lóng sī I ê . 

Sat-lia̍p chia̍h kàu chi̍t-pah jī-cha̍p-chhit hè ; tī Hi-pek-lûn kòe-óng . A-pek-lia̍p-hán chiū bóe chi̍t tè thióng-soaⁿ miâ chòe Be̍k-pí-lia̍p . Tī hia ū chi̍t-ê hia̍t , chiū chiong Sat-lia̍p chòng tī hia . Lâng nā thiàⁿ Siōng-tè , m̄-sái kiaⁿ sí-sit , in-ūi i ê lêng-hûn chiūⁿ-thiⁿ hióng-siū éng-óan ê hok-khì . 
A-pek-lia̍p-hán ū chi̍t ê lô͘-po̍k miâ kiò Í-lī-í-siā , tiàm i ê chhù put-chí chīn-tiong . A-pe-lia̍p-hán kiò i lâi , kā i kóng , Lí khì góa ê chó͘-ke , Bí-só͘-pho-tāi-bí , kā Í-sat kéng chi̍t ê bó͘ chhōa i lâi . A-pek-lia̍p-hán m̄-ài Í-sat chhōa Ka-lâm ê cha-bó͘ gín-ná , in-ūi hia lóng sī pài ngó͘-siōng liáu-liáu . Í-lī-í-siā thiaⁿ chú-lâng ê bēng-lēng , chiū kéng cha̍p chiah lo̍k-tô , khì Bí-só͘-pho-tāi-bí . Kàu-tè teh-beh àm lah ! seng-khu put-chí siān , khiā tī chíⁿ-piⁿ . I lóng m̄-bat hit só͘-chāi ê lâng , m̄-chai tio̍h kéng chī-chūi hō͘ Í-sat chòe bó͘ , chiū kiû Siōng-tè chí-tiám . Siōng-tè ū thiaⁿ i ê kî-tó . Thêng bô jōa-kú , khòaⁿ-kìⁿ chi̍t ê cha-bó͘ gín-á lâi chhiūⁿ-chúi , keng-thâu pē chúi-pân . Í-lī-í-siā chiū kā i thó chúi lim ; cha-bó͘ gín-á sòa chhiūⁿ-chúi hō͘ lo̍k-tô lim . Í-lī-í-siā í-keng ū mn̄g Siōng-tè kóng , Góa kā i thó chúi , i hoaⁿ-hí hō͘ góa , koh hō͘ lo̍k-tô , chiū-sī hit ê lâng . Taⁿ khòaⁿ-kìⁿ chit ê cha-bó͘ gín-á put-chí hó-ì , sim-lāi chai tek-khak sī chit lâng , chiū the̍h nn̄g kha chhiú-khôan , chi̍t kha kim-khôan hō͘ i , mn̄g i kóng , Lí sī chī-chūi ê cha-bó͘-kiáⁿ ? I ìn kóng , Góan tia miâ chòe Pí-thó͘-lī , sī A-pek-lia̍p-hán ê chhin-chhek ; góa miâ chòe Lī-pek-ka . Í-lī-í-siā hō͘ in chhiáⁿ , khì hioh tiàm in tau ; mn̄g in ke-lāi ê lâng , kam-gōan hō͘ i chhōa Lī-pek-ka khì Hi-pek-lûn , kè hō͘ Í-sat , á-bô ? In chi̍t ke lóng hoaⁿ-hí , in-ūi chai chit ê tāi-chì sī Siōng-tè ê chí-ì . Lī-pek-ka chiah lī-khui pē-bú , hiaⁿ-tī chí-bē ; to̍k-to̍k tòa chit ê bú-á saⁿ-kap khì ; tāi-ke khiâ lo̍k-tô tè Í-lī-í-siā . Kàu-tè ê-sî , ēng chit ê tāi-chì lóng kā Í-sat kóng ; ia̍h kóng , i ū kî-tó Siōng-tè , Siōng-tè cháiⁿ-iūⁿ èng-ún i Í-sat thiaⁿ-kìⁿ chiū hoaⁿ-hí , put-chí thiàⁿ Lī-pek-ka , chiū chhōa i chòe bó͘ . Siōng-tè chiàu-kò͘ in nn̄g lâng . Hit-tia̍p A-pek-lia̍p-hán put-chí lāu , chia̍h kàu chi̍t-pah chhit-cha̍p-gō͘ hè chiah sí , in nn̄g ê kiáⁿ Í-sat , Í-si̍t-má-lī kā i bâi-chòng tī Bí-pí-lia̍p ê hia̍t kap Sat-lia̍p ha̍p-chòng In-ūi i ū sìn Chú , só͘-í lêng-hûn chiūⁿ-thiⁿ , kap Siōng-tè tī-teh . ( Má-thài 8 : 11 )
Í-sat siⁿ chi̍t-tùi siang-siⁿ kiáⁿ , chi̍t ê miâ Í-sò , chi̍t ê miâ Ngá-kok . Nn̄g ê tōa-hàn ê sî , Í-sò ài khì soaⁿ-lāi phah-la̍h . Ngá-kok khah ài tiàm chhù-lāi an-hūn siú-kí . Ū chi̍t ji̍t Í-sò phah-la̍h tò-lâi put-chí siān , pak-tó͘ iau , ji̍p-mn̂g khòaⁿ-kìⁿ Ngá-kok teh chia̍h mi̍h , beh kā i thó lâi chia̍h . Ngá-kok kóng , Lí nā beh chia̍h , tio̍h chiong tōa-kiáⁿ hūn ê ke-hé lâi ōaⁿ góa . Í-sò hoaⁿ-hí , chia̍h-pá chiū koh khì . I chòe chit ê tāi-chì , Siōng-tè bô hoaⁿ-hí ; in-ūi i sī tōa-kiáⁿ , chiàu pún-hūn tio̍h hiàn lé-mi̍h hō͘ Siōng-tè , chhin-chhiūⁿ chè-si ê chit . Taⁿ i in-ūi chi̍t tǹg chia̍h , chiū bōe i chit hō ê chit , m̄-sī kèng-khiân ê lâng , sī khòaⁿ-khin i ê chit-hūn . Lán m̄-thang o̍h i ê khóan , in-ūi i khòaⁿ-khin Siōng-tè ê tāi-chì , lia̍h seng-khu pí lêng-hûn sī khah pó-pòe , kan-ta tùi-tiōng lim-chia̍h bô iàu-kín tit-tio̍h kiù . Iâ-so͘ kóng , “ Tio̍h tāi-seng kiû Siōng-tè ê kok kap I ê gī . ” Ngá-kok ia̍h ū m̄-tio̍h , in-ūi i khòaⁿ i ê hiaⁿ iau , chin kan-khó͘ , tiâu-kò͘-ì chhòng-tī i . Chiàu lūn Ngá-kok tio̍h pun i chia̍h , m̄-thang khiâu-khó͘ i . 

Í-sat nî-lāu ba̍k-chiu hoe bô khòaⁿ-kìⁿ , chiū kiò Í-sò lâi kā i kóng , Lí khì soaⁿ-ni̍h phah-la̍h , chiàu góa só͘ kah-ì--ê , chú hō͘ góa chia̍h , góa beh kā lí chiok-hok , in-ūi góa sī bô jōa-kú lâng--ah ! Í-sò thiaⁿ i ê pē ê chhùi , chiū the̍h keng-chìⁿ khì soaⁿ-ni̍h , beh phah-la̍h thang chú hō͘ i ê pē chia̍h . 
In teh kóng , khì hō͘ Lī-pek-ka thiaⁿ-kìⁿ , i chiū bô hoaⁿ-hí , in-ūi khah ài Í-sat chiok-hok Ngá-kok ; sī khí-thâu Siōng-tè èng-ún Ngá-kok beh chiap-chòe tōa-kiáⁿ . Lī-pek-ka chiū kiò Ngá-kok lâi , kóng , Tú-chiah lí ê pē kah Í-sò chhòng hó chu-bī hō͘ i chia̍h , beh kā i chiok-hok ; lí taⁿ tio̍h thiaⁿ góa ê chhùi , khì thâi nn̄g-chiah iûⁿ-á-kiáⁿ lâi hō͘ góa chú kàu chin phang , hō͘ lí phâng khì hō͘ lí ê pē chia̍h ; thèng-hāu lí ê pē kā lí chiok-hok , bô chiok-hok Í-sò . Ngá-kok ìn i ê lāu-bú kóng , Góa ê pē ba̍k-chiu sui-bóng bô khòaⁿ-kìⁿ , m̄-kú chhiú bong ōe chhut , Í-sò piàn-sin lóng sī mn̂g , góa piàn-sin kng-ku̍t , nā hō͘ i jīn-tit , tek-khak ōe chiù-chó͘ góa . Lī-pek-ka kóng , M̄-sái kiaⁿ , chòe lí thaiⁿ góa ê chhùi , kín-kín khì thâi iûⁿ-á . Ngá-kok chiū thiaⁿ in lāu-bú ê chhùi , nā-sī i chòe chit ê tāi-chì cha̍p-hun m̄-tio̍h . Lán eng-kai tio̍h thiaⁿ pē-bú ê chhùi ; pē-bú nā kah lán chòe m̄-tio̍h chiū m̄-thang thiaⁿ i ; in-ūi khah iàu-kín tio̍h thiaⁿ Siōng-tè . Ngá-kok thiaⁿ-kìⁿ i ê lāu-bú só͘ kóng ê ōe , ia̍h chai kiò siat i ê pē sī m̄-tio̍h , chiàu-lūn tio̍h ìn i ê lāu-bú kóng , Chit ê tāi-chì góa m̄-thang chòe chiah tio̍h ; nā-sī i bô án-ni , só͘-í Siōng-tè put-chí bô hoaⁿ-hí . 
Ngá-kok chiū khì thâi nn̄g chiah iûⁿ-á-kiáⁿ lâi hō͘ in lāu-bú . Chú hó ê sî , Lī-pek-ka chiū hiaⁿ̍h Í-sò ê saⁿ lâi hō͘ i chhēng , ia̍h chiong iûⁿ-á-kiáⁿ ê phê lâi pau i ê ām-kún kap chhiú , in-ūi kiaⁿ-liáu hō͘ i ê pē bong chhut . Pī-pān kàu hó-sè , chiū kah i phâng chhut-khì . Hit tia̍p Í-sò iáu-bē tò-lâi . Ngá-kok chiū phâng hiah-ê mi̍h ji̍p-khì , chhiáⁿ i ê pē chia̍h , kóng , Lāu-pēchhiáⁿ khí-lâi chia̍h , sòa kā góa chiok-hok . Í-sat chiū kóng , Lí kám ōe hiah kín tò-lâi ? Ngá-kok ēng pe̍h-chha̍t ōe ìn i kóng , Siōng-tè pang-chān góa , Í-sat chiū kiò Ngá-kok kiâⁿ óa i ê sin-piⁿ , kā i bong-long--teh , kóng , Lí chin-chiàⁿ sī góa ê tōa-kiáⁿ Í-sò mah ? lí ê siaⁿ to ná Ngá-kok--ni̍h , lí ê chhiú chiū-sī Í-sò . Ngá-kok koh-chài kóng chi̍t kù pe̍h-chha̍t , kóng , Góa chin-chiàⁿ sī Í-sò . Í-sat chiah sìn i , kah i phâng mi̍h lâi hō͘ i chia̍h ; phâng chiú hō͘ i lim . Chia̍h liáu chiū kā i chiok-hok , kā i chim-chhùi , kóng , Iâ-hô-hoa kàng hok-khì hō͘ lí , hō͘ lí ta̍k-hāng mi̍h chhiong-chiok , lia̍t-kok tio̍h ho̍k-sāi lí , lí ê hiaⁿ-tī ia̍h tio̍h hâng-ho̍k . Chit ê tāi-chì , Í-sek-lia̍t lâng ji̍p Ka-lâm ê sî chiū èng-giām . 
Lí phah-sǹg Ngá-kok tit-tio̍h i ê pē chiok-hok liáu ū pêng-an bô ? Bô ; i chai kiò chòe chit ê tāi-chì sī m̄-tio̍h . Lâng phiàn lâng , hō͘ lâng kan-khó͘ , ka-kī éng bōe pêng-an . Siōng-tè ê ba̍k-chiu kim-kim teh khòaⁿ lâng ê só͘ chòe , só͘-í hō͘ lâng bōe siat--tit . Lâng nā kóng pe̍h-chha̍t sī I tē-it òan-hūn . 
Í-sat chiok-hok Ngá-kok liáu , Ngá-kok chiū chhut-lâi . Bô jōa-kú Í-sò tò-lâi ; iáu-bē chai sió-tī ê só͘ chòe , chiū phâng-mi̍h ji̍p-khì , beh hō͘ i ê pē chia̍h , kiû i chiok-hok . Í-sat kóng , Lí sī chī-chūi ? Í-sò kóng , Góa sī lí ê tōa-kiáⁿ Í-sò . Í-sat chi̍t-ē thiaⁿ-kìⁿ sī Í-sò , thong sin-khu lóng chhoah ; koh mn̄g kóng , Lí sī chī-chūi ? tāi-seng phâng mi̍h hō͘ góa chia̍h ? góa í-keng chia̍h liáu , ia̍h kā i chiok-hok lah ; taⁿ lóng bōe î-e̍k--tit . Í-sò thiaⁿ-kìⁿ chit kù ōe tōa-siaⁿ thî-khàu , kóng , Pē ah ! koh kā góa chiok-hok , kóng liáu koh-chài khàu . Í-sat kóng , í-keng chiok-hok Ngá-kok , taⁿ ia̍h beh chiok-hok lí , chóng-sī bōe pí-tit i . Í-sò thiaⁿ-kìⁿ , chiū tōa siū-khì , sim-lāi siūⁿ kóng , góa ê lāu-pē koh chia̍h bô jōa kú , thèng-hāu i nā sí , góa chiū beh thâi-sí sió-tī . 
Lī-pek-ka thiaⁿ-kìⁿ Í-sò òan-hūn Ngá-kok , chiū kiò Ngá-kok lâi kóng , Lí m̄-thang tiàm chia , tio̍h cháu-khì Khap-lân , tiàm lín bú-kū Lia̍p-pan tau , thèng-hāu Í-sò nā hôe-sim tńg-ì , góa chiah chhe lâng kiò lí tó-lâi . Hit tia̍p Í-sat thiaⁿ Lī-pek-ka ê ōe , chiū chiok-hok Ngá-kok , hoa̍t-lo̍h hō͘ i khì Pa-thán-a-lân . Lī-pek-ka āu-lâi lóng bô koh khòaⁿ-kìⁿ Ngá-kok . Hit tia̍p Ngá-kok put-chí bô pêng-an , bô só͘-chāi thang hioh . Chit ê tāi-chì sī i ka-kī chòe-tit-lâi . In-ūi i siat i ê pē , Siōng-tè chiah chhiáⁿ pàng kù-chāi i khì tú-tio̍h kan-khó͘ . 
Ngá-kok lī-khui i ê chhù khí-sin kiâⁿ , ji̍t-àm bô tè thang khùn , khùn tī thô͘-kha , giâ chi̍t tè chio̍h lâi chòe chím-thâu ; khùn lo̍h-bîn , bāng-kìⁿ chi̍t tiuⁿ lâu-thui tùi tōe kàu thiⁿ ê kôan , ū thiⁿ-sài tī hia teh chiūⁿ-lo̍h . Iâ-hô-hoa khiā tī lâu-thui thâu kóng . Góa sī A-pek-lia̍p-hán , Í-sat ê Siōng-tè , lí chit-tia̍p tó-teh ê tōe , góa tek-khak siúⁿ-sù lí ê kiáⁿ-sun . Koh kóng kiù-chú ê tāi-chì , kóng , Bān-kok ê lâng tùi lí ê hō͘-è ōe tit-tio̍h hok-khì . Góa éng-óan kap lí tī-teh , lí khì chhut-gōa , góa tek-khak pó-hō͘ lí , chhōa lí koh tò-lâi chit ê só͘-chāi . Ngá-kok thiaⁿ-kìⁿ put-chí hoaⁿ-hí an-ùi . I chai ū tek-chōe Siōng-tè , Siōng-tè iáu-kú chiàu-kò͘ i . Lán ta̍k lâng ta̍k ji̍t ia̍h ū tek-chōe Siōng-tè , i ta̍k-sî ia̍h ū chiàn-kò͘ lán . Lán mî-sî teh khùn , I ê ba̍k-chiu kim-kim teh khòaⁿ-kò͘ lán . Lán ū sî bōe kì-tit I , I bô bōe kì-tit lán , Só͘-í lán tio̍h choan-sim thiàⁿ I .
Ngá-kok khùn-chhíⁿ , kóng , Siōng-tè tī chia , góa lóng m̄-chai , chiū put-chí kiaⁿ , kóng , Chit só͘-chāi sī Siōng-tè ê tiān , thiⁿ ê mn̂g ; chiū giâ hit tè chòe chím-thâu ê chio̍h , khiā chòe thiāu , thîn-iû tī thiāu-téng . Chit ê sī kó͘-chá lâng ê lē , nā ài hun-piat chòe sèng--ê , khah-siông chiong iû chòe kì-hō . 
Ngá-kok chiū miâ hit só͘-chāi chòe Pek-te̍k-lī , ì-sù sī Siōng-tè ê chhù ; in-ūi Siōng-tè tī hia chhut-hiān . 

Ngá-kok iáu-bē lī-khui Pek-te̍k-lī ê sî , kî-tó Siōng-tè , kiû I éng-óan kap i tī-teh , ta̍k ji̍t hō͘ i ū thang chia̍h , ū thang chhēng , āu-lâi koh chhōa i tò-lâi lāu-pē tau . Koh kóng , Góa éng-éng beh jīn Iâ-hô-hoa chòe góa ê Siōng-tè . I hit-tia̍p chai to̍k-to̍k Siōng-tè ū kôan-lêng thang siúⁿ-sù hok-khì , hō͘ i tit-tio̍h pêng-an ; chiū put-chí kèng-ùi Siōng-tè . Chit ê tāi-chì bêng-pe̍k , Ngá-kok khí-sin , khì kàu Pa-thán-a-lân . Khòaⁿ-kìⁿ hia chi̍t ê chíⁿ , ū saⁿ kûn iûⁿ , lâng teh kò͘ . Ngá-kok mn̄g hit ê lâng , kóng , Lín bat Lia̍p-pan mah ? I ìn kóng . Bat ah ; i ê cha-bó͘-kiáⁿ Lia̍p-kiat teh chhōa iûⁿ tit-beh lâi . Lia̍p-kiat chiū-sī Ngá-kok ê piáu sió-bē . Ngá-kok kìⁿ-tio̍h i , hoaⁿ-hí kàu lâu ba̍k-sái . Lia̍p-kiat tò-khì kā i ê pē kóng . Ngá-kok lâi lah ! Lia̍p-pan chhut-lâi ngiâ-chi̍h i , chhiáⁿ i khì in tau , lâu i tiàm hia . 
Ngá-kok kap i tiàm kàu kú-kú pang-chān Lia̍p-pan kò͘-iûⁿ , sòa chhōa i nn̄g ê cha-bó͘-kiáⁿ , tōa--ê miâ Lī-a , sòe--ê chiū-sī Lia̍p-kiat . Ngá-kok put-chí thiàⁿ Lia̍p-kiat ; Siōng-tè siúⁿ-sù hok-khì hō͘ Ngá-kok , hō͘ i siⁿ chōe-chōe kiáⁿ , ia̍h tit-tio̍h chin-chōe mî-iûⁿ , soaⁿ-iûⁿ , gû , lo̍k-tô . Lia̍p-pan khòaⁿ-kìⁿ Ngá-kok ê cheng-siⁿ pí i khah chōe , chiū bô hoaⁿ-hí , òan-tò͘ i . Siōng-tè kì-tit tāi-seng èng-ún Ngá-kok hit kù ōe , chiah hoan-hù Ngá-kok lī-khui Lia̍p-pan tò-khì Ka-lâm tōe . 
Ngá-kok chiū kiò ka-kī chi̍t ke ê lâng , khiâ lo̍k-tô , ia̍h chhōa cheng-siⁿ sòa the̍h i só͘ ū lóng-chóng ê-mi̍h , àm-chīⁿ khí-sin , bô hō͘ Lia̍p-pan chai . Khì kè saⁿ-ji̍t , Lia̍p-pan chiah thiaⁿ-kìⁿ , chiū cháu khì tui i , kàu Ki-lia̍t soaⁿ chiah tui-tio̍h . Bē tui-tio̍h ê tāi-seng , Siōng-tè thok Lia̍p-pan ê bāng , kah i m̄-thang khiâu-khó͘ Ngá-kok ; án-ni in nn̄g-pêng chiah li̍p-iok beh saⁿ-hô . Keh chá-khí Lia̍p-pan chiū khí-lâi kap Ngá-kok chi̍t ke ê lâng chim-chhùi , kā in chiok-hok , chiū tò-khì in tau . 
Lia̍p-pan khì liáu , Ngá-kok koh khí-sin beh khì Ka-lâm tōe ; teh kiâⁿ-lō͘ ê sî kúi-nā ê thiⁿ-sài lâi tú-tio̍h i , sī Siōng-tè só͘ chhe lâi an-ùi i ê sim , chiū chhe lâng tāi-seng khì , kah in tio̍h ēng khiam-sùn ê ōe thong-ti Í-sò , hō͘ i chai sió-tī-teh-beh lâi . Só͘ chhe ê lâng tò-tńg lâi hê-hok , kóng , Í-sò teh chhōa sì-pah lâng lâi , beh ngiâ-chi̍h lí . Ngá-kok thiaⁿ-kìⁿ chit ê ōe kiaⁿ kàu bōe kò͘-tit , phah sǹg hiaⁿ iáu-kú siū-khì , beh lâi kong-kek i . Ngá-kok chiū chiong lóng-chóng ê lâng , mi̍h , pun chòe nn̄g-tūi , kóng , chi̍t tūi nā hō͘ i phah , chiū chi̍t tūi ōe cháu lī ; chiah lâi kî-tó Siōng-tè . Kî-tó liáu , chiū siūⁿ khah hó ê pō͘-sò͘ ; tāi-seng tōa tek-chōe hiaⁿ , taⁿ tio̍h siat-hoat kiû hô , chiū kéng ta̍k hō ê cheng-siⁿ chōe-chōe chòe lé-mi̍h , phài lâng chhōa thâu-chêng ê lō͘ , khì sàng Í-sò , lâi kiû hô . 
Hit-mî ū chi̍t lâng lâi , Ngá-kok khòaⁿ-kìⁿ , chai m̄-sī pêng-siông lâng kap i saⁿ-ián , hit lâng khòaⁿ bē iâⁿ i , chiū siàn Ngá-kok ê tōa-thúi-khū . Ngá-kok ê kha sòa choa̍h--tio̍h . Hit lâng kiû Ngá-kok tio̍h pàng i khì . Ngá-kok ìn kóng , Lí nā bô kā góa chiok-hok , m̄ hō͘ lí khì . Hit-sî ū kā Ngá-kok chiok-hok , sòa kóe i ê miâ-chòe Í-sek-lia̍t , piáu-bêng i pek-chhiat kî-tó Siōng-tè , kàu tit-tio̍h só͘ kiû chiah soah ; in-ūi i kap Siōng-tè kap lâng tàu su-iâⁿ , lóng tit-tio̍h khah-iâⁿ , chiah hō chit ê sin-miâ . 
Ū lâng phah-sǹg Ngá-kok hit-sî tit-tio̍h têng-thâu-siⁿ ê sim ; tāi-seng ê só͘ kiâⁿ chōe-chōe hāng m̄-tio̍h , nā-sī hit-sî liáu-āu só͘ kiâⁿ khah kèng-khiân ê khóan-sit . Ngá-kok chiū miâ hit só͘-chāi kiò chòe Piān-í-lī ; ( Piān-í-lī ê ì-sù sī Siōng-tè ê bīn ) . in-ūi tī hia ū kìⁿ-tio̍h Siōng-tè , ia̍h bô sit-lo̍h sìⁿ-miā . 
Chit ê tāi-chì bêng-pe̍k , Ngá-kok chiū hó-táⁿ chìn-chêng ngiâ-chi̍h i ê hiaⁿ ; tú-tio̍h khòaⁿ hiaⁿ ê sim í-keng oa̍t-tńg . Í-sò lâi phō Ngá-kok ê ām-kún kap i chim-chhùi ; nn̄g lâng thî-khàu , in-ūi tāi-seng saⁿ oan-ke , saⁿ lī-khui , taⁿ koh saⁿ tú-tio̍h saⁿ-thiàⁿ . Ngá-kok chi̍t ke lóng lâi kap Í-sò kiâⁿ-lé . Tāi-seng só͘ pī-pān ê cheng-siⁿ beh sàng Í-sò , khí-thâu Í-sò ti̍t-ti̍t chhiân , jiân-āu chiah siu . 
Lán tha̍k chit chiuⁿ , tio̍h chai pek-chhiat kî-tó Siōng-tè sī tōa iàu-kín ; koh hiaⁿ-tī eng-kai saⁿ-hô . 

Í-sò , Ngá-kok saⁿ-kìⁿ í-āu , Í-sò tò-khì Se-jíⁿ , Ngá-kok khí-sin beh khì Ka-lâm . Khì Sī-kiàm , tiàm hia khiā , tú-tio̍h kan-khó͘ ê tāi-chì , ke-lāi bô hô- sūn , káⁿ ū chhap pài ngó͘-siōng ê tāi-chì ; cha-bó͘-kiáⁿ hō͘ lâng ín-iú kiâⁿ pháiⁿ , hāu-siⁿ ēng kan-chà ê kè-bô͘ hāi-sí lâng . Siōng-tè chiū kah Ngá-kok khì Pek-te̍k-lī , tī hia tah tôaⁿ . Chá-nî Ngá-kok teh cháu ê sî , khòaⁿ-kìⁿ lâu-thui tùi tōe kàu thiⁿ , hō͘ Siōng-tè èng-ún pó-hō͘ i , chiū-sī tī Pek-te̍k-lī . Siat-sú Ngá-kok ū bōe kì-tit Pek-te̍k-lī ê tāi-chì , Siōng-tè éng-éng bô bōe kì-tit I só͘ èng-ún ê ōe . 
Ngá-kok thiaⁿ-kìⁿ Siōng-tè ê hoan-hù , chiū liâm-piⁿ pī-pān , kiò ke-lāi lâng lâi kā in kóng , Lín ū ngó͘-siōng tio̍h the̍h lâi hō͘ góa , Siōng-tè chiàu-kò͘ góa tī hōan-lān ê sî , lán chi̍t-lō͘ lâi , Siōng-tè ia̍h chiàu-kò͘ lán , lán tio̍h ho̍k-sāi I , m̄-thang pài ngó͘-siōng , lâi jiá Siōng-tè ê siū-khì . In chiū the̍h ngó͘-siōng kap lóng-chóng khiàn-sńg ê mi̍h lâi hō͘ Ngá-kok , Ngá-kok chiū tâi tī Sī-kiàm ê chhiū-kha ; chiū khí-sin khì Pek-te̍k-lī , tī hia tah tôaⁿ , o-ló Siōng-tè , chōe-chōe nî chiàu-kò͘ i . Tī Pek-te̍k-lī Siōng-tè koh chhut-hiān ín siúⁿ-sù hok-khì , koh-chài chheng-ho͘ i ê miâ chòe Í-sek-lia̍t , ia̍h koh-chài èng-ún beh ēng Ka-lâm-tōe hō͘ i kap i ê kiáⁿ-sun chòe gia̍p . 
Ngá-kok ke-lāi koh tú-tio̍h iu-būn ê tāi-chì . Lī-pek-ka ê bú--ah , miâ kiò Tí-phò-lat sí , bâi-chòng tī Pek-te̍k-lī ê chhiū-kha ; Ngá-kok khiā thiāu tī bōng-piⁿ . Ngá-kok koh khí-sin kiâⁿ lō͘ , i ê bó͘ Lia̍p-kiat tī lō͘-ni̍h siⁿ kiáⁿ , miâ kiò Piān-ngá-bín , lāu-bú chiū sí , bâi-chòng kūn Pek-lī-hêng . 
Lia̍p-kiat bâi-chòng bêng-pe̍k , Ngá-kok koh kiâⁿ kàu Hi-pek-lûn , lāu-pē só͘ khiā ê só͘-chāi . Chá A-pek-lia̍p-hán ia̍h tiàm hia , taⁿ sǹg sī chòe chó͘-ke . 
Ngá-kok kàu Hi-pek-lûn , i ê lāu-bú Lī-pek-ka í-keng kè-óng , bōe koh saⁿ-kìⁿ , nā-sī i ê lāu-pē iáu tī-teh . Pē-kiáⁿ saⁿ lī-khui chiah chōe nî , taⁿ koh saⁿ-kìⁿ , pē hō͘ kiáⁿ lâi hàu-kèng , kiám m̄-sī tōa-tōa thang hoaⁿ-hí ê tāi-chì mah ? Í-sat taⁿ lāu , chia̍h kàu chi̍t-pah poeh-cha̍p hè chiah sí , nn̄g ê hāu-siⁿ Í-sò kap Ngá-kok lâi bâi-chòng i . Bâi-chòng lāu-pē bêng-pe̍k , Í-sò tò-khì Se-jíⁿ soaⁿ tiàm hia , chin ū kôan , ná chhin-chhiūⁿ ông-ni̍h . Ngá-kok sòa-chiap A-pek-lia̍p-hán kap Í-sat ê hok-khì tiàm tī Ka-lâm , chiū-sī Siōng-tè só͘ èng-ún ê tōe . 
Ngá-kok hit-tia̍p chiong-kūn lāu lah , tī sè-kan tú-tio̍h chin-chōe kan-khó͘ , iu-būn ê tāi-chì ; hō͘ Í-sò òan-hūn tio̍h chhut-gōa ; hō͘ Lia̍p-pan khiâu-khó͘ i , tio̍h àm-chīⁿ lī-khui ; tò-lâi lō͘-ni̍h só͘ thiàⁿ ê bó͘ sí , kàu tè lāu-bú í-keng sí , bô jōa kú lāu-pē ia̍h sí . Sui-jiân án-ni , I siông-siông ū tit-tio̍h Siōng-tè ê an-ùi hû-chhî i tī ta̍k só͘-chāi ( Chhòng-sè-kì 28 : 13 ~ 15 , 46 : 1 ~ 4 )

Ngá-kok ū cha̍p-jī ê kiáⁿ , miâ Liû-piān , Se-biān , Lī-bī , Iû-tāi , Í-sat-ka , Se-pò͘-lûn , Iok-sek , Piān-ngá-bín , Tàn , La̍p-tāi-lī , Ka-tek , A-siat . 
Iok-sek cha̍p-chhit hè , Piān-ngá-bín iáu sòe-hàn , iáu--ê lóng khah tōa . Iok-sek cha̍p ê hiaⁿ bô hó ê khóan-sit , bô kèng-ùi Siōng-tè ê sim ; nā-sī Iok-sek tùi siàu-liân ê sî chòe khiân-sêng ê lâng . Ngá-kok ke̍k thiàⁿ Iok-sek , chòe ū hoe ê saⁿ hō͘ i chhēng . Cha̍p ê hiaⁿ khòaⁿ-kìⁿ pē khah thiàⁿ Iok-sek , chiū òan-tò͘ , pháiⁿ-khóan-thāi i , nā-sī Siōng-tè put-chí thiàⁿ i , ta̍k sî pó-hō͘ i . 
Ū chi̍t mî Iok-sek bāng-kìⁿ kap hiaⁿ-tī tī chhân-hn̂g teh hâ-tiū ; hâ hó , hiaⁿ-tī só͘ hâ ê pé lóng tó-lo̍h-khì pài Iok-sek só͘ hâ hit chi̍t pé . Hit ê ì-sù sī Siōng-tè tiâu-tî beh hō͘ Iok-sek chai āu-lâi i ê hiaⁿ-tī ōe hâng-ho̍k i . Hiaⁿ-tī thiaⁿ-kìⁿ i kóng chit ê bāng , chiū put-chí siū-khì . 
Kè bô jōa-kú , Iok-sek koh-chài bāng-kìⁿ ji̍t ge̍h kap cha̍p-it lia̍p chhiⁿ , lóng teh pài i , chiū kóng hō͘ i ê lāu-pē kap hiaⁿ-tī thiaⁿ . Ngá-kok thiaⁿ-kìⁿ chit ê tāi-chì , chiū lio̍h á hiáu-tit hit ê ì-sù , sim-lāi put-sî teh siūⁿ ; chóng-sī hiaⁿ-tī it-hoat òan-hūn i . 
Ngá-kok ê cheng-siⁿ chin-chōe , hō͘ i ê kiáⁿ lâi chiàu-kò͘ . Ū chi̍t pái cha̍p ê kiáⁿ kóaⁿ iûⁿ khì Sī-kiàm lâi chhī , Iok-sek kap Piān-ngá-bín bô khì . Chi̍t ji̍t Ngá-kok kā Iok-sek kóng , Góa ài lí khì khòaⁿ lí ê hiaⁿ cháiⁿ-iūⁿ , tò-lâi hê-hok góa . Iok-sek chai i ê hiaⁿ òan-hūn i , iáu-kú bô iân-chhiân , liâm-piⁿ thàn lāu-pē ê chhùi , óa-khò Siōng-tè pó-hō͘ , khì chhē hiaⁿ . Khì kàu Sī-kiàm chhē bô ; ū lâng kā i kóng , Lín hiaⁿ lóng khì To-tan lah , tī hia chhē chiū tio̍h . 
Hiaⁿ khòaⁿ-kìⁿ Iok-sek lâi beh kàu , chiū saⁿ-kap kóng , Chòe bāng--ê lâi lah ! lâi kā i thâi-sí , chiong i ê sin-si hiat lo̍h chíⁿ , chiah sì-kòe kóng , i hō͘ iá-siù chia̍h-khì , āu-lâi khòaⁿ i ê bāng ōe èng-giām bōe . Liû-piān kóng , M̄-thang lâu i ê hui̍h ; hiat lo̍h chíⁿ chiū hó , Liû-piān ê ì-sù beh kiù i , lâi kau hō͘ lāu-pē . Iok-sek kàu-tè , hiaⁿ chiū lia̍h i , thǹg hit niá ū hoe ê saⁿ , kā i hiat-lo̍h chíⁿ ; hit ê chíⁿ khang-khang bô chúi . Hiat-lo̍h khì liáu , hiaⁿ chiū chòe in chē-teh chia̍h . 
Teh chia̍h ê sî , ū chi̍t tīn Í-si̍t-má-lī kap Bí-tiân ê seng-lí-lâng lâi . Liû-piān bô tī-teh , iû-tāi chiū kā hiaⁿ-tī kóng , Thâi sió-tī , sím-mi̍h lī-ek ? I sī lán kut-jio̍k ê chhin , m̄-thang hāi-sí ; lâi bōe hō͘ chiah-ê Í-si̍t-má-lī ê lâng , sī khah hó . Tāi-ke ìn-hó ; chiū khì chíⁿ--ni̍h , khan Iok-sek khí-lâi , bōe jī-cha̍p ê gûn-chîⁿ . 
Chiah-ê seng-lí lâng sī A-pek-lia̍p-hán ê sòe-î Hā-kah kap Ki-to͘-lat ê hō͘-è , chit-tia̍p tùi Ki-lia̍t lâi , beh khì Ai-ki̍p bóe-bōe ; chiū tòa Iok-sek kàu Ai-ki̍p bōe hō͘ chi̍t ê tōa-koaⁿ , miâ Pho-thê-hoa̍t , chòe lô͘-po̍k . 
Liû-piān tó-lâi , chhē Iok-sek bô , sim-koaⁿ put-chí peh-pak , thiah-phòa ka-kī ê saⁿ , kóaⁿ-kín khì kā tāi-ke kóng , Gín-ná bô tī-teh , góa beh cháiⁿ-iūⁿ ? Tāi-ke lóng m̄ chhiù-chhái i ; khì thâi chi̍t chiah iûⁿ-á , chiong Iok-sek hit niá hoe-saⁿ ùn iûⁿ-hui̍h , kah lâng hiaⁿ̍h tò-khì hō͘ lāu-pē khòaⁿ , kóng , Góan khioh-tio̍h chit niá , chhì khòaⁿ sī lí ê kiáⁿ ê , á m̄-sī ? Ngá-kok khòaⁿ-kìⁿ , kóng , Chin-chiàⁿ sī góa ê kiáⁿ ê saⁿ , tek-khak hō͘ iá-siù chia̍h-khì , kā-siong seng-khu , bô thang gî-ngái , Chiū tōa-siaⁿ thî-khàu , thiah-phòa ka-kī ê saⁿ , lóng bô siū an-ùi . 
Khí-thâu Ngá-kok ū siat i ê pē , chit-tia̍p i ê hāu-siⁿ lâi siat i . Lâng só͘ siu-sêng--ê sī chiàu i só͘ chèng--ê . 
Iok-sek tiàm tī Ai-ki̍p bô chhin-lâng thang óa-khò , chin-chiàⁿ khó-liân-tāi , chóng-sī i ū kèng-ùi , óa-khò Siōng-tè . Siōng-tè chún i kî-tó , chiàu-kò͘ i , koh pang-chān i chīn pún-hūn , hō͘ i bô siū bê-he̍k . Siàu-liân ê lâng tio̍h o̍h Iok-sek ê khóan-sit , kiám-chhái khí-thâu tú-tio̍h kan-khó͘ , lō͘-bé ōe chai kèng-ùi Siōng-tè si̍t-chāi ū hok-khì . 

Iok-sek tī Pho-thê-hoa̍t ê chhù kèng-ùi i ê chú-lâng , lóng bô pîn-tōaⁿ , ta̍k hāng tāi-chì chīn-tiong ; Siōng-tè ta̍k sî chiàu-kò͘ , sòa kàng hok-khì tī Pho-thê-hoa̍t ê ke , Lâng chòe chhe-ēng tio̍h o̍h Iok-sek , kèng i ê chú-lâng , thiaⁿ i ê chhùi . 
Pho-thê-hoa̍t ê bó͘ khòaⁿ Iok-sek jîn-châi siⁿ chòe hó , ài kap i kiâⁿ-pháiⁿ , Iok-sek lóng m̄ ; hū-jîn-lâng chiū òan-hūn i , ēng bû-lō͘a ê ōe lâi sái-lō͘ng tiōng-hu , tiōng-hu chiū lia̍h Iok-sek koaiⁿ-kaⁿ . 
Iok-sek tī kaⁿ-ni̍h , Siōng-tè pì-iū i , hō͘ Kò͘-kaⁿ ê thâu put-chí thiàⁿ Iok-sek , kaⁿ-lāi ê tāi-chì lóng kau i . Iok-sek hó khóan-thāi kaⁿ-lāi ê lâng . Iok-sek tī kaⁿ-lāi ê sî , Hoat-ló ông siū-khì nn̄g ê jîn-sîn , chiū-sī chiú-chèng kap siān-tióng , koaiⁿ in tī kaⁿ-ni̍h . Chi̍t chá-khí Iok-sek ji̍p-khì teh sûn , khòaⁿ-kìⁿ in nn̄g lâng put-chí iu-būn , chiū kóng , Lín kàu chiah iu-būn , sím-mi̍h tāi-chì ? In ìn kóng , Góan ū bāng-kìⁿ , bô lâng thang ôan . Iok-sek kóng , Ôan-bāng ê tāi-chì kiám m̄-sī tùi Siōng-tè chí-sī ? chhiáⁿ lín chiong lín ê bāng lâi kā góa kóng . 
Chiú-chèng chiū kóng , Góa bāng-kìⁿ chi̍t châng phû-tô hoat saⁿ ki , puh-m̂ khui-hoe , siⁿ ké-chí ; ké-chí se̍k , góa phâng Hoat-ló ê chiú-poe , ni̍h phû-tô chiap , hō͘ Hoat-ló lim . Iok-sek chiū kā i ôan-bāng kóng , Saⁿ-ki sī saⁿ ji̍t , kè saⁿ-ji̍t , ông beh tiàu lí chhut-khì , ho̍k-tò lí ê gôan-chit . Lí chhut kaⁿ liáu , tio̍h siàu-liām góa ; góa pún tī Ka-lâm hō͘ lâng lia̍h lâi tòa chit-ni̍h ; góa m̄-sī kiâⁿ-pháiⁿ chiah lâi koaiⁿ-kaⁿ , lí tī ông ê bīn-chêng kā góa chān chi̍t-kù , hō͘ góa thang chhut-khì . 
Siān-tióng chiū kā Iok-sek kóng , Góa bāng-kìⁿ saⁿ ê nâ-chân tì tī thâu-khak tóe ông beh chia̍h ê sio-bah , ū chiáu lo̍h-lâi teh bah khì chia̍h . Iok-sek chiū kóng , Saⁿ ê nâ-chân ia̍h sī saⁿ ji̍t ; kè saⁿ ji̍t Hoat-ló ông beh kā lí tiàu-sí tī chhiū-ni̍h , chiáu ōe lâi chia̍h lí ê bah . 
Kè saⁿ ji̍t chiū-sī Hoat-ló ê siⁿ-ji̍t , khui tōa-toh lâi chhiáⁿ i ê jîn-sîn , tiàu in nn̄g lâng chhut kaⁿ , sià-bián chiú-chèng ê chōe , ho̍k-tò i ê gôan-chit ; nā-sī siān-tióng hō͘ i tiàu-sí , lóng chiàu Iok-sek ê ōe . 
Khó-sioh chiú-chèng chi̍t-ē chhut kaⁿ sòa bōe kì-tit Iok-sek , lóng bô chān chi̍t kù ōe hō͘ i chhut-lâi . 
Chōe-chōe lâng ia̍h-sī chit hō khóan , ka-kī pêng-an , bô iàu-kín pa̍t lâng kan-khó͘ . Siōng-tè m̄-sī án-ni , i sî-sî kì-tit lán . Lán lo̍h-lān ê sî , nā choan-sim óa-khò I , chiū m̄-sái kiaⁿ . 

Kè nn̄g nî , Hoat-ló ông chiū bāng-kìⁿ nn̄g ê bāng ; bāng-kìⁿ i khiā tī hô-kîⁿ , ū chhit chiah pûi ê gû tùi hô-ni̍h khí-lâi , tī hōaⁿ-piⁿ teh chia̍h chháu . Khah-thêng koh khòaⁿ-kìⁿ pûi gû hō͘ chhit chiah chin sán--ê thun-lun--lo̍h-khì . Hit tia̍p Hoat-ló chiū chhíⁿ ; āu-lâi koh khùn-khì , koh bāng-kìⁿ chi̍t châng be̍h , siⁿ chhit sūi chin súi phauh-phauh ; koh khòaⁿ-kìⁿ ū chhit ūi chin sán--ê lâi thun hit chhit sūi phauh--ê ; bāng kàu án-ni , ông chiū chhíⁿ . 
Thiⁿ-kng chiū tiàu Ai-ki̍p ê phok-sū lâi ôan , bô pòaⁿ-ê ōe hiáu-tit , in-ūi Siōng-tè bô pang-chān in . 
Chiú-chèng thiaⁿ-kìⁿ lâng teh kóng bāng ê tāi-chì , chi̍t lâng kóng chi̍t khóan , chiah kì-tit nn̄g nî chêng ê bāng Iok-sek ôan liáu chin chún , chiū ji̍p-khì kìⁿ Hoat-ló kóng , Kin-á-ji̍t góa kì-tit chêng m̄-tio̍h ; hit sî ông siū-khì góa , chiong góa kap siān-tióng koaiⁿ-kaⁿ , góan nn̄g-lâng , lóng ū bāng-kìⁿ ; tú-á kaⁿ-lāi ū chi̍t ê Hi-pek-lâi lâng , i kā góan ôan chin chún , góa tit-tio̍h ông sià-bián góa , siān-tióng ia̍h ha̍p i ê ōe hō͘ông tiàu--sí . Hoat-ló chiū liâm-piⁿ chhe lâng khì kaⁿ-ni̍h tiàu Iok-sek lâi . 
Iok-sek tī kaⁿ-lāi kú-kú , chiú-chèng kú-kú bōe kì-tit i , chóng-sī Siōng-tè ta̍k sî kap i tī-teh . Iok-sek thiaⁿ-kìⁿ ông tiàu , chiū liâm-piⁿ sóe-e̍k , thì thâu-mn̂g , ōaⁿ saⁿ , khì kìⁿ Hoat-ló ông . Ông chiū kóng i ê bāng hō͘ Iok-sek thiaⁿ , kah i ôan . Iok-sek m̄-sī hit hō kiau-ngō͘ ê lâng , i chai ka-kī bô châi-lêng thang ôan ; i ê châi-tiāu , pún-sū sī Siōng-tè hō͘ i , chiū tùi Hoat-ló kóng , Góa ka-kī khiok bōe ôan , nā-sī Siōng-tè ū kôan-lêng thang ôan , hō͘ ông lí thiaⁿ , pò lí pêng-an ê siau-sit . Hit tia̍p Siōng-tè chiū pang-chān Iok-sek chai hit ê bāng ê ì-sù , chiah kóng , Chhit-chiah pûi ê gû , chhit sūi súi ê gō͘-kak , sī chí chhit nî ê hó kong-kéng ; chhit chiah sán ê gû , chit sūi phàⁿ-phàⁿ ê gō͘-kak sī chí chhit nî ê ki-hng . Koh kóng Ai-ki̍p kok teh-beh chhit nî ê ki-hng , taⁿ tio̍h kéng chi̍t ê ū tì-sek ê lâng lâi liāu-lí kok-lāi ê tāi-chì , tī chhit nî hó kong-kéng ê sî , thong Ai-ki̍p kok ê siâⁿ lóng tio̍h chek-chū gō͘-kak , tán chhit nî ki-hng nā kàu chiū bián kiaⁿ bô thang chia̍h . 
Hoat-ló khòaⁿ-kìⁿ Iok-sek sī lêng-lāi ê lâng , chiū kah i liāu-lí chit ê tāi-chì , sòa pak chhiú-chí , kim-liān hō͘ i kòa , ēng súi-saⁿ hō͘ i chhēng , hō͘ i chē bé-chhia , bēng-lēng thong kok ê lâng hâng-ho̍k i . 
Chit ê kî-kòa i ê tāi-chì sī Thiⁿ-pē thòe Iok-sek pī-pān ê , I ia̍h ta̍k sî kì-tit I ê peh-sìⁿ . 
Hit chhit nî hó nî-tang ê sî , Iok-sek bēng-lēng peh-sìⁿ tio̍h chek-chū gō͘-kak ; só͘-í chek-chū chin-chōe , kàu bōe sǹg--tit . Chhit nî kè-sin , chiū chhit nî pháiⁿ kong-kéng . Hit sî lâng put-chí kan-khó͘ , khah sàn--ê sì-kòe khì chòe khit-chia̍h . Lán tio̍h chai Siōng-tè tùi thiⁿ khí hong , lo̍h-hō͘ , chhut ji̍t , chiah ōe siⁿ ta̍k hāng ê mi̍h , thang iúⁿ-chhī lâng , nā bô chiū bōe , só͘-í lán tio̍h to-siā Siōng-tè ê hó khóan-thāi lán , hō͘ lán ta̍k hāng kàu-gia̍h , ia̍h tio̍h óa-khò I chiah ōe tit-tio̍h . 
Hit sî Ka-lâm-tōe ia̍h ki-hng . Ngá-kok kap i ê kiáⁿ bô thang chia̍h . Ai-ki̍p lâng kai-chài ū Iok-sek tī-teh , chi̍t-ē tú-tio̍h ki-hng Iok-sek chiū khui chhek-chhng , chiong gō͘-kak lâi hoat-thiò ; put-lūn sím-mi̍h lâng beh tia̍h , ta̍k sî lóng ū . Ngá-kok thiaⁿ-kìⁿ Ai-ki̍p teh thiò gō͘-kak , chiū chhe cha̍p ê kiáⁿ khì tia̍h . Piān-ngá-bín bô khì , in-ūi Ngá-kok put-chí thiàⁿ i , m̄-kam hō͘ i lī-khui . Hit cha̍p ê hiaⁿ-tī-á khì kàu Ai-ki̍p kok Iok-sek bīn-chêng , chiū kūi-lo̍h lâi pài . In bōe jīn-tit i sī Iok-sek , in-ūi bōe i ê sî , Iok-sek cha̍p-chhit hè ; taⁿ saⁿ-cha̍p-chhit hè . Iok-sek chi̍t-ē khòaⁿ-kìⁿ i ê hiaⁿ , liâm-piⁿ jīn-tit in , kì-tit chêng bāng-kìⁿ tī chhân-ni̍h , kap hiaⁿ teh hâ tiū , hâ khí-lâi ê sî , i ê hiaⁿ-tī só͘ hâ ê lóng tò--lo̍h-khì pài i só͘ hâ hit pé . Taⁿ hit ê bāng ū èng-giām . 
Iok-sek bô kā i ê hiaⁿ kóng i sī chī-chūi , beh chhì-khòaⁿ in ê sèng ū kóe á-bô , chiah mn̄g in kóng , Lín sī sím-mi̍h lâng , tùi tah-lo̍h lâi ? In ìn kóng , Góan tùi Ka-lâm lâi beh tia̍h gō͘-kak . Chiū koh mn̄g in . Lín hiaⁿ-tī-á ū kúi-ê ? In ìn kóng , Pún cha̍p-jī ê , phah m̄-kìⁿ chi̍t-ê , soah-bé ê tī hit chhù . Iok-sek kóng , Beh-thái-ōe chai lín sī sêng-si̍t , á-sī pe̍h-chha̍t ? Tio̍h chhe lín tiong-kan chi̍t lâng khì chhōa lín ê sió-tī lâi , lín chiah-ê lóng tio̍h koaiⁿ tī-chia , chèng-bêng lín ê ōe , chai lín sêng-si̍t á-bô . Tùi án-ni , Iok-sek chiong in lóng koaiⁿ tī kaⁿ-ni̍h saⁿ-ji̍t , saⁿ-ji̍t àm , Iok-sek kóng , góa kèng-ùi Siōng-tè . Taⁿ chhì-khòaⁿ ché , lín chhiáⁿ lâu chi̍t lâng tiàm chia , iáu-ê chài gō͘-kak tò-khì , chhōa lín sió-tī lâi góa-khòaⁿ , hō͘ góa chiah chai lín sī sêng-si̍t . Hiah-ê hiaⁿ-tī thiaⁿ-kìⁿ Iok-sek án-ni kóng , chiū put-chí iu-būn ; Iok-sek ia̍h iu-būn , in-ūi i ê sim put-chí thiàⁿ hiaⁿ-tī , chiū oa̍t kè-khì lâu ba̍k-sái , chiah koh oa̍t-kè-lâi , kah lâng pa̍k Se-biān . 
Iok-sek chòe chit ê tāi-chì , i ê sim-koaⁿ m̄-sī siūⁿ beh pò-oan , chiah chhòng-tī hiaⁿ-tī ; put-kò sī ài in hiaⁿ kì-tit chêng m̄-tio̍h ê tāi-chì . Chiah-ê hiaⁿ-tī khòaⁿ-kìⁿ Iok-sek án-ni , liâm-piⁿ siūⁿ-tio̍h chêng ê tāi-chì ; tāi-ke chī-bú-chī-chū teh saⁿ-kap kóng , lán chá bōe hit ê sió-tī chin-chiàⁿ m̄-tio̍h , i ia̍h háu kiû lán m̄-thang bōe i , lán lóng bô beh chhiù-chhái i , só͘-í lán chit-tia̍p chiah tú-tio̍h chit ê kan-khó͘ . 
Ań-ni lán lâng kìⁿ ū tek-chōe Siōng-tè sím-mi̍h tāi-chì , tek-khak khǹg bōe-ba̍t . 

Iok-sek káu-ê hiaⁿ-tī , gō͘-kak tia̍h-liáu tit-beh tò-khì , Iok-sek kah i lāi-bīn ê lâng pī-pān niû-chháu hō͘ in lō͘-ni̍h thang chia̍h ; koh kah lâng àm-chīⁿ chiong ta̍k-lâng lâi tia̍h ê gûn , iû-gôan hē tī in ê be̍h-tē . In khì kàu kheh-kóan , chi̍t lâng khui tē , beh chhī lû , khòaⁿ-kìⁿ gûn chiàu-gôan tī-teh . Chi̍t-ē kàu in tau , ta̍k-ê khòaⁿ-kìⁿ tē-á lāi lóng ū gûn , put-chí gông-ngia̍h . Ngá-kok thiaⁿ-kìⁿ in kóng lâu Se-biān tī Ai-ki̍p , koh ài Piān-ngá-bín khì , i ê sim-koaⁿ put-chí kan-khó͘ , kóng , Lín siong-hāi góa ê kiáⁿ , Iok-sek bô-khì liáu , Se-biān bô-khì , taⁿ liân Piān-ngá-bín ia̍h beh sòa kā góa chhōa-khì ; che lóng sī hāi kàu góa sin-chiūⁿ . Liû-piān kóng , Lí chit ê kiáⁿ chòe lí kau góa , góa tek-khak koh chhōa lâi hêng lí . Ngá-kok ta̍h-ngī bô beh . 
Āu-lâi gō͘-kak chia̍h liáu , Ngá-kok kah in hāu-siⁿ koh khì Ai-ki̍p tia̍h . In kóng , Piān-ngá-bín bô hō͘ góan chhōa-khì , góan m̄-káⁿ khì , in-ūi hit ê lâng bēng-lēng tek-khak tio̍h chhōa i khì , nā bô , gō͘-kak m̄ thiò góan . Iû-tāi chiū kóng , Lí chit ê kiáⁿ chòe lí kau góa , góa kā lí pó , tek-khak koh chhōa i tò-lâi . Hit-tia̍p Ngá-kok kì-tit chêng Thiⁿ-pē ê chiàu-kò͘ i , ia̍h ta̍k sî teh pó-hō͘ i , taⁿ tek-khak ū kôan-lêng thang hō͘ i ê kiáⁿ pêng-an tò-lâi , chiah tùi hiah-ê kiáⁿ kóng , Nā kah án-ni , chhōa i khì--loh ; ia̍h tio̍h pī-pān ké-chí , bi̍t , thn̂g , hiuⁿ-liāu thang khì sàng hit ê tāi-jîn , chêng ê gûn tòa khì hêng i , lēng-gōa koh tòa gûn khì tia̍h , chiah sòa chhōa Piān-ngá-bín khì ; góa kiû Siōng-tè chiàu-kò͘ lín , hō͘ lín khì Ai-ki̍p kìⁿ hit ê tāi-jîn , bián khit i siū-khì . 
Tāi-ke chiū khí-sin , kàu Ai-ki̍p , Iok-sek thiaⁿ-kìⁿ hiah-ê hiaⁿ-tī lâi , ia̍h chhōa Piān-ngá-bín lâi , chiū kah lâng chhiáⁿ i khì góa ê chhù , kin-á-ji̍t góa beh hō͘ in kap góa chia̍h . In lāi-bīn ê lâng chiàu Iok-sek ê ōe , chiū chhōa in khì , iúⁿ-chúi hō͘ tāi-ke sóe kha , ia̍h kā i chhī lû . Se-biān chit-tia̍p ia̍h chhut kaⁿ , lâi kap in saⁿ-kìⁿ . 
Iok-sek tò-lâi ê sî , hiah-ê hiaⁿ-tī chiong lé-mi̍h hiàn hō͘ i , tāi-ke pài i , ia̍h ēng gûn beh hêng i . Iok-sek mn̄g kóng , Lín lāu-pē kūn-lâi hó mah ? In kóng , Hó . Koh mn̄g kóng , Chit ê sī lín sió-tī mah ? Chiū kim-kim siòng Piān-ngá-bín , sim-koaⁿ put-chí thiàⁿ i , kóng , Sòe-kiáⁿ ah , Siōng-tè pì-iū lí . Iok-sek chhùi teh kóng chit kù ōe , ba̍k-sái chhē-chhē tò , m̄-ài hō͘ hiaⁿ-tī khòaⁿ-kìⁿ , chiah cháu ji̍p pâng-lāi thî-khàu . Bīn sóe-sóe teh chiah koh chhut-lâi , bēng-lēng lâng pâi tōa toh , hō͘ in chia̍h . Iok-sek chiū chiong tit-beh chia̍h ê mi̍h lâi pun , ta̍k lâng chi̍t hūn , Piān-ngá-bín gō͘ hūn . Tāi-ke ûi-lûi teh chia̍h put-chí hoaⁿ-hí . Chia̍h soah , Iok-sek àm-chīⁿ kā kóan-ke kóng , In lâi tia̍h gō͘-kak ê gûn lok-hē in ta̍k lâng ê tē-á , góa lim chiú ê gûn-poe the̍h khì siu-hē Piān-ngá-bín ê tē-á . 
Kè chá-khí tāi-ke khí-sin beh tò-khì . In khì liáu , Iok-sek chiū kah lâng khì tui in , sòa mn̄g khòaⁿ in sím-mi̍h lâng thau-the̍h góa ê gûn-poe . Hit lâng khì bô jōa-hn̄g tui-tio̍h , chiàu Iok-sek ê ōe mn̄g in . In lóng m̄-chai chit ê tāi-chì , put-chí gông-ngia̍h , kóng , Chòe lí chhiau , hit ê thau-the̍h--ê , i tio̍h sí , góan chòe lí ê lô͘-châi . 
Tāi-ke chiū pàng gō͘-kak-tē lo̍h-lâi , beh hō͘ in chhiau . Khui kàu Piān-ngá-bín hit tē chiah chhiau-tio̍h . Hiah-ê hiaⁿ-tī put-chí hôan-ló , thiah-li̍h8 saⁿ , lâi kàu Iok-sek bīn-chêng , lóng kūi-kūi lo̍h-khì . Iok-sek hoah in , kóng , Lí kàu chiah tōa-táⁿ , chòe chit ê tāi-chì . Tāi-ke ìn i , kóng , Góan taⁿ ia̍h bô siáⁿ ōe thang ìn , Siōng-tè í-keng hián-bêng góan chêng só͘ chòe ê pháiⁿ , taⁿ tio̍h lia̍h góan chòe lô͘-châi , chiah ōe chòe-tit . Iok-sek kóng , M̄-sái ; chhiau-tio̍h gûn-poe tī i tau--ê , hit lâng chiū kàu-gia̍h ; lín bô tāi-chì , chòe lín tò-khì . Iû-tāi kóng , Góa í-keng pó beh chhōa Piān-ngá-bín tò-khì , lí lia̍h góa chiū hó , pàng i tò-khì ; nā-sī góa ka-kī tò-khì , Piān-ngá-bín bô-khì , m̄-chai beh cháiⁿ-iūⁿ ; kiaⁿ-liáu góa ê pē bô khòaⁿ-kìⁿ i , káⁿ ōe sí .
Hit-tia̍p Iok-sek chiū bēng-lēng teh chhe-ēng ê lâng lóng chhut-khì . To̍k-to̍k Iok-sek kap hiah-ê hiaⁿ-tī tī-teh nā-tiāⁿ , Iok-sek chiū tōa siaⁿ thî-khàu , kóng , Góa sī lín chêng só͘ bōe ê Iok-sek , sī lín hiaⁿ-tī , góa ê pē iáu tī-teh mah ? Ta̍k ê chēng--chēng-chēng , kiaⁿ kàu bōe kò͘-tit . Iok-sek chiah ēng hó ê ōe an-ùi in ê sim , kóng , Lín m̄-sái kiaⁿ ; lín chêng bōe góa ê tāi-chì , sī tú-tú lâi chiâⁿ Thiⁿ-pē ê chí-ì , hō͘ góa thang lâi kiù lâng ê sìⁿ-miā . I kā góa chek-chū gō͘-kak thèng-hāu ki-hng nā kàu , chiū thang bōe , chiah hō͘ thong-kok ê peh-sìⁿ bián gō-sí . Lín taⁿ kín-kín tò-khì , chhōa góa ê pē lâi , góa beh iúⁿ-chhī i , sòa iúⁿ-chhī lín ; lín kā i kóng , góa tī-teh , Thiⁿ-pē pó-hō͘ góa , hō͘ góa chòe tōa-koaⁿ kóan-lí Ai-ki̍p ê kok-chèng . 
Hit-tia̍p Iok-sek phō ta̍k-ê hiaⁿ-tī ê ām-kún , kap in chim-chhùi ; tāi-ke thî-khàu , saⁿ-kap kóng-ōe . 
Hoat-ló ông thaiⁿ-kìⁿ Iok-sek hiaⁿ-tī lâi , chin hoaⁿ-hí . Kàu in beh tò-khì , pī-pān lé-mi̍h kah in sàng hō͘ Ngá-kok ; lēng-gōa chhe bé-chhia khì poaⁿ-chhiáⁿ thong-ke lâi Ai-ki̍p khiā . Iok-sek ia̍h ka-kī pī-pān i-chiûⁿ , lō͘-hùi , kan-niû hō͘ in . 
Chi̍t-ē kàu in tau , kín-kín kā Ngá-kok kóng , Iok-sek iáu tī-teh , chit-tia̍p teh chòe Ai-ki̍p kok ê tōa-koaⁿ . Ngá-kok khí-thâu m̄-káⁿ sìn , kàu khòaⁿ-kìⁿ hiah-ê bé-chhia , chiah kóng , Góa ê gōan chiok lah , góa ê kiáⁿ Iok-sek iáu tī-teh , góa bē sí tek-khak beh khì khòaⁿ i . 
Khí-thâu Iok-sek kìⁿ-tio̍h hiaⁿ-tī ê sî , i sī beh chhì-khòaⁿ hiaⁿ-tī ê sim ū hóan-hóe á bô ; kàu khòaⁿ-kìⁿ hiaⁿ-tī ū hóan-hóe ê sim , chiū sià-bián in . Lán tio̍h o̍h Iok-sek ê khóan ; khiok nā ū lâng tek-chōe lán , lán ia̍h tio̍h sià-bián i , hó khóan-thāi i ; in-ūi Sèng-chheh kóng , “ Tùi-te̍k iau , tio̍h hō͘ i chia̍h ; chhùi-ta , tio̍h hō͘ i lim . ” 

Ngá-kok thiaⁿ-kìⁿ Iok-sek tī Ai-ki̍p , chiū kap i ê kiáⁿ liâm-piⁿ khí-sin beh khì khòaⁿ i . In-ūi lō͘ hn̄g , kiâⁿ chōe-chōe ji̍t chiah ōe kàu
Khì kàu Pia̍t-sī-pa , Ngá-kok hiàn lé-mi̍h hō͘ Siōng-tè . Koh to-siā o-ló I ê tōa-un . Hit mî Siōng-tè kiò Ngá-kok kóng , Góa sī Siōng-tè , chiū-sī lí ê pē ê Siōng-tè : lí khì Ai-ki̍p m̄-sái kiaⁿ , Góa tī hia ia̍h ōe chiàu-kò͘ lí , hō͘ lí ê kiáⁿ-sun heng-ōng ; āu-lâi beh koh chhōa lí ê kiáⁿ-sun chhut Ai-ki̍p kok , lâi Ka-lâm-tōe . 
Ngá-kok kap i ê ke lī-khui Pia̍t-sī-pa , kiōng ū chhit-cha̍p lâng khì Ai-ki̍p . Iok-sek thiaⁿ-kìⁿ bé-chhia lâi beh kàu , ka-kī ia̍h chē bé-chhia khì ngiâ-chi̍h i ê pē . Saⁿ-kìⁿ ê sî put-chí hoaⁿ-hí , Iok-sek phak tī Ngá-kok ê ām-kún , kā i chim-chhùi ; tāi-ke lâu ba̍k-sái , in-ūi hoaⁿ-hí kàu-ke̍k . Ngá-kok kóng , Lí iáu-kú tī-teh , góa iáu ōe khòaⁿ- kìⁿ , sui-jiân sí ia̍h kam-gōan . 
Ngá-kok í-keng kàu Ai-ki̍p . Iok-sek chiū chhōa i kap kúi-nā ê hiaⁿ-tī khì kìⁿ Hoat-ló ông . Ông khòaⁿ-kìⁿ chin hoaⁿ-hí , chiū mn̄g Ngá-kok , Lí kin-nî kúi hè lah ? Ngá-kok kóng , Góa chhut-gōa tī chit sè-kan pah-saⁿ nî lah , chóng-sī bōe pí-tit góa ê chó͘ ; koh ū tú-tio̍h chōe-chōe kan-khó͘ . Ngá-kok ū kā ông chiok-hok liáu chiah chhut-lâi . 
Iok-sek kéng chi̍t só͘-chāi hō͘ i ê pē kap hiaⁿ-tī khiā , Ki-hng hiah kú , chi̍t ke lóng sī i teh iúⁿ-chhī . Hia ê peh-sìⁿ siông-siông lâi kā Iok-sek tia̍h gō͘-kak ; āu-lâi bô chîⁿ , chiū khan cheng-siⁿ lâi ōaⁿ , cheng-siⁿ ia̍h liáu , chiū siá chhân-hn̂g lâi ōaⁿ . Bô jōa kú thong Ai-ki̍p tōe lóng kui tī Hoat-ló , to̍k-to̍k keng-biō ê tōe bô bōe . Chhit nî kè-sin , Siōng-tè koh hō͘ hit só͘-chāi ê lâng siu-sêng gō͘-kak chōe-chōe . 
Ań-ni khòaⁿ khí-lâi , Iok-sek chit chân ê tāi-chì chīn-chāi chhut-kî . I m̄-chai in-ūi siáⁿ-sū Siōng-tè hō͘ i khì Ai-ki̍p , in-ūi siáⁿ-sū hō͘ lâng koaiⁿ-kaⁿ , in-ūi siáⁿ-sū chōe-chōe nî tú-tio̍h kan-khó͘ , koh lī-khui in chi̍t ke lâng . Chit ê Iok-sek lóng m̄-chai , to̍k-to̍k Siōng-tè chai , I ê só͘ chòe ta̍k hāng ū ì-sù . Siat-sú Iok-sek bô khì Ai-ki̍p , chiū ki-hng hiah kú chi̍t ke khòaⁿ ū sím-mi̍h lâng thang iúⁿ-chhī . Só͘-í lán tio̍h kèng Siōng-tè , sìn I , khò I . Khiok ū sím-mi̍h kan-khó͘ ê tāi-chì lâi , lán ia̍h m̄-sái to-gî , in-ūi I só͘ chòe ê tāi-chì lāi-bīn tek-khak ū hó ê ì-sù tī-teh . Kiám-chhái lán khí-thâu khòaⁿ bōe chhut , kàu bé tek-khak chai . 

Ngá-kok tiàm Ai-ki̍p cha̍p-chhit nî pêng-pêng an-an , bô siáⁿ tāi-chì ; i chi̍t ke ia̍h sūn-liū sūn-liū . Hit tia̍p i chi̍t-pah sì-cha̍p-chhit hè . Khòaⁿ-kìⁿ ka-kī ū pīⁿ , chai-kiò bô jōa kú ōe sí , chiah chhe lâng kiò Iok-sek lâi , beh kā i chiok-hok , koh kap i kóng-ōe . Iok-sek chi̍t-ē thiaⁿ-kìⁿ pē teh tiàu i , chiū sòa chhōa nn̄g ê kiáⁿ Má-ná-se , Í-hoat-liân khì . Kàu tè ê sî , Ngá-kok chám-jiân jio̍k , khòaⁿ-kìⁿ Iok-sek lâi , chiū kiūⁿ-peh-nì khí-lâi chē , chiong Iâ-hô-hoa só͘ siúⁿ-sù ê hok-khì , só͘ èng-ún ê ōe , lâi kā Iok-sek kóng . Ngá-kok oa̍t-lìn-tńg khòaⁿ-kìⁿ nn̄g lâng tī Iok-sek ê sin-piⁿ , chiū mn̄g kóng , Chit nn̄g ê sī chī-chūi ? Iok-sek kóng , Sī góa ê kiáⁿ , Siōng-tè tī Ai-ki̍p siúⁿ-sù góa . Ngá-kok chiū kah nn̄g lâng kiâⁿ óa , beh kā in chiok-hok . Chiong siang-chhiú áⁿ in , kā in chim-chhùi , to-siā Siōng-tè m̄-nā hō͘ i kìⁿ-tio̍h Iok-sek , ia̍h hō͘ i kìⁿ-tio̍h Iok-sek ê kiáⁿ ; chiū chhun-chhiú hōaⁿ nn̄g lâng ê thâu-khak , kā in chiok-hok , kóng , Gōan góa ê chó͘ A-pek-lia̍p-hán kap góa ê pē Í-sat ê Siōng-tè , kap chín-kiù góa thoat-lī hōan-lān ê Thiⁿ-sài siúⁿ-sù hok-khì hō͘ chí nn̄g ê gín-ná . 
Ngá-kok koh kiò i ê chèng-kiáⁿ lâi , sòa kā in chiok-hok . Iâ-hô-hoa hō͘ Ngá-kok chai āu-lâi ê tāi-chì , lóng kā i ê kiáⁿ kóng . Ū kóng kàu Iû-tāi ê hō͘-è ōe chhut ông ; koh kóng Kiù-chú ia̍h ōe tùi Iû-tāi chhut ; lēng-gōa koh kā i ê kiáⁿ kóng , Iâ-hô-hoa tek-khak kì-tit in , chhōa in chhut Ai-ki̍p , khì Ka-lâm-tōe . Koh hoan-hù i ê kiáⁿ kóng , M̄-thang chiong góa bâi-chòng tī Ai-ki̍p , tio̍h chòng tī Ka-lâm-tōe , Be̍k-pí-lia̍p ê hia̍t , kūn A-pek-lia̍p-hán , Í-sat ê sin-piⁿ . 
Ngá-kok hoan-hù bêng-pe̍k , chiū tó tī bîn-chhn̂g-ni̍h , khùi-tn̄g . 
Ngá-kok ia̍h sī chhin-chhiūⁿ lán ū chōe , ia̍h ū kiâⁿ chōe-chōe ê m̄-tio̍h , chóng-sī ū hóan-hóe kóe-pìⁿ sìn bāng Kiù-chú . 
Iok-sek khòaⁿ-kìⁿ i ê pē sí , chiū àⁿ tī i ê bīn-chêng , tōa-siaⁿ thî-khàu ; koh Ai-ki̍p lâng ūi-tio̍h i pi-ai chhit-cha̍p ji̍t ê kú . Iok-sek chiah tùi Hoat-ló ông kóng , Góa ê pē beh sí ê sî , ū hoan-hù góa m̄-thang bâi-chòng i tī-chia , tek-khak tio̍h ūn-koan tò-khì Ka-lâm , in-ūi hia ū chó͘-bōng tī-teh ; taⁿ kiû lí bō͘ góa khì bâi-chòng i , chiah koh lâi . Hoat-ló chún i . Iok-sek kap i ê hiaⁿ-tī ūn-koan chiūⁿ khì Ka-lâm tōe , Ai-ki̍p ê lâng chin-chōe ia̍h khì sàng-chòng . In koh pi-ai chhit ji̍t , chiah bâi-chòng Ngá-kok tī Be̍k-pí-lia̍p ê hia̍t , kap A-pek-lia̍p-hán , Í-sat ê sin-si saⁿ-óa . 
Iok-sek kap hiaⁿ-tī bâi-chòng Ngá-kok bêng-pe̍k , koh tò-lâi Ai-ki̍p kok . Iok-sek ê hiaⁿ-tī koh lâi kiû i sià-bián in chêng só͘ chòe ê pháiⁿ . Iok-sek thiaⁿ-kìⁿ i ê hiaⁿ-tī án-ni kóng , chiū lâu ba̍k-sái , kah in m̄-sái kiaⁿ , kóng , Góa put-chí hoaⁿ-hí chiàu-kò͘ lín . Chiah-ê hiaⁿ-tī chiah pàng-sim , tiàm Ai-ki̍p khiā put-chí pêng-an . 
Iok-sek chia̍h kàu pah-it hè chiah sí . Beh sí ê sî kiò i ê hiaⁿ-tī lâi , kā in kóng , Góa beh sí lah ; lín m̄-sái kiaⁿ , Siōng-tè tek-khak chiàu-kò͘ lín , chhōa lín ê hō͘-è tò-khì Ka-lâm tōe . Góa sí-liáu , lín m̄-thang tâi góa tī-chia , tán lín beh chhut Ai-ki̍p , chiah tòa góa ê kut-thâu tò-khì Ka-lâm bâi-chòng . 
Iok-sek sí-liáu , Ai-ki̍p ê i-seng ēng io̍h chhòng i ê sin-si kú-kú bōe pháiⁿ , chiah ū khǹg-koan kúi-nā pah nî thèng-hāu Iû-thài lâng chhut Ai-ki̍p , chiū ūn-koan tò-khì . 

Chāi-chá ū O͘-sū tōe-hng ū chi̍t lâng miâ Iok-pek , ke-lāi tōa heng-ōng , ū chhit ê hāu-siⁿ saⁿ-ê cha-bó͘ kiáⁿ . Iok-pek ia̍h sī tōa hó-gia̍h lâng , ū iûⁿ chhit-chheng chiah , lo̍k-tô saⁿ-chheng chiah , gû chi̍t-chheng chiah , lû-bú gō͘-pah chiah ; ia̍h ū lô͘-po̍k lú-pī chin-chōe , sī thong hit tōe-hng chòe tē-it ū miâ-siaⁿ ê lâng . Iok-pek ia̍h sī khiân-sêng kèng-ùi Siōng-tè , phín-hēng sûn-chôan siông-siông in-ūi ka-kī kap ke-lāi kî-tó hiàn-chè-siōng-tè . 
Chit hō lâng lán ōe phah-sǹg éng-éng m̄-sái tú-tio̍h kan-khó͘ ; nā-sī Sat-tàn òan-tò͘ Iok-pek , kóng i pài Siōng-tè lóng-chóng in-ūi sè-kan ê lī-ek ; siat-sú Siōng-tè bô chiàu-kò͘ i , hō͘ i sit-lo̍h só͘ ū-ê mi̍h , Iok-pek tek-khak ōe pìⁿ i ê khóan , bô kèng-ùi Siōng-tè , hóan-tńg chiù-chó͘ Siōng-tè . Siōng-tè chiū chún Sat-tàn lóng-chóng thang sún-hōa i Iok-pek só͘ ū--ê , to̍k-to̍k m̄-chún i kha̍p-tio̍h Iok-pek ê seng-khu . 
Iok-pek hut-jiân lóng-chóng sit-lo̍h só͘ ū--ê ; i-ê cheng-siⁿ , lô͘-po̍k , lú-pī lóng bô ; tōa hó-gia̍h liâm-piⁿ pìⁿ-chòe sòng-hiong , kiáⁿ , cha-bó͘-kiáⁿ lóng-chóng ia̍h sí . Iok-pek lóng m̄-chai siáⁿ-sū tú-tio̍h chit hō tōa chai-ē , iáu-kú m̄-káⁿ hiâm Siōng-tè m̄-tio̍h , chiū phak tī thô͘-kha , kèng-pài Siōng-tè kóng , Góa thǹg-pak-theh chhut-sì , tio̍h thǹg-pak-theh kui-thó͘ ; Iâ-hô-hoa tāi-seng siúⁿ-sù , taⁿ ū siu tò-tńg-khì , tio̍h o-ló Iâ-hô-hoa ê miâ . 
Sat-tàn khòaⁿ-kìⁿ Iok-pek lóng bô pìⁿ i ê khóan , iáu-kú kèng-ùi Siōng-tè . Sat-tàn chiū kóng sī in-ūi Siōng-tè chiàu-kò͘ i ê seng-khu bô siáⁿ-sū ; Siōng-tè chiū chún Sat-tàn thang khó͘-chhó͘ Iok-pek ê seng-khu , to̍k-to̍k m̄-chún i kha̍p-tio̍h i ê sìⁿ-miā . 
Iok-pek hut-jiân tú-tio̍h phòa-pīⁿ chin siong-tiōng , tùi thâu-khak-téng kàu kha-bé seng-khu piàn-piàn siⁿ-thiàⁿ chhàu-nōa ; chiū lâi chē tī hé-hu , ēng hāu-phiaⁿ-phè lâi pê i ê seng-khu ; i ê bó͘ ia̍h ki-chhì i kóng , Lí iáu-kú bô pìⁿ lí ê khóan mah ? tio̍h chiù-chó͘ Siōng-tè lâi sí , khah hó . Iok-pek ìn i kóng , Siōng-tè siúⁿ-sù hok-khì , lán chiū sêng-siū ; I nā kàng chai-ē , lán kiám m̄-tio̍h sêng-siū mah ? Ań-ni lóng bô hiâm Siōng-tè m̄-tio̍h . 
Lán khòaⁿ chit chiuⁿ chiū chai lán heng-ōng , soe-bî lóng chiàu Siōng-tè ê chí-ì ; tio̍h o̍h Iok-pek ê khóan-sit , pêng-an ê sî tio̍h kám-un ê sim , tio̍h kèng-ùi Siōng-tè ; kan-khó͘ ê sî , iáu-kú tio̍h khiân-sêng ê sim , m̄-thang hiâm Siōng-tè bô chiàu-kò͘ ; tio̍h chai I só͘ chòe ta̍k hāng tio̍h , só͘-í tio̍h bián-lē ka-kī ê sim , hoaⁿ-hí hâng-ho̍k Siōng-tè ê chí-ì . Siat-sú tùi-te̍k pháiⁿ ê ì-sù ài hāi lán , ia̍h bōe-tit-thang kiâⁿ kè-thâu Siōng-tè tiāⁿ-tio̍h hó ê ì-sù , Siōng-tè nā bô chún i , tùi-te̍k chiū bōe-ōe chòe . 

Iok-pek saⁿ-ê pêng-iú , miâ Í-lī-hoat , Pit-ta̍t , Só-hoat , sī kèng-ùi Siōng-tè ê lâng , ia̍h put-chí-ū tì-hūi . In-thiaⁿ-kìⁿ Iok-pek kan-khó͘ ê tāi-chì , chiū saⁿ-chio beh khì an-ùi i ê sim ; kàu tè , khòaⁿ-kìⁿ Iok-pek ê khóan-sit , lóng bōe jīn-tit lâng . Iok-pek chá sī hok-siòng , ke-lāi heng-ōng , tōa hó-gia̍h , chèng-lâng só͘ kèng-tiōng--ê ; taⁿ chē tī thô͘-kha ê hé-hu téng , sán-ki lo̍h-he̍k , piàn-sin siⁿ-thiàⁿ , chîⁿ-châi lóng bô , hāu-siⁿ , cha-bó͘-kiáⁿ sí liáu-liáu , pêng-iú khòaⁿ-kìⁿ chit hō sè-bīn , chiū tōa-siaⁿ thî-khàu , thiah-phòa ka-kī ê saⁿ , the̍h thô͘-soa iā tī thâu-khak téng , pôe Iok-pek chē-lo̍h thô͘-kha chi̍t lé-pài kú chēng-chēng , lóng bô chi̍t kù ōe thang kóng lâi an-ùi . 
Iok-pek seng-khu thàng-thiàⁿ kàu-ke̍k tòng bōe tiâu , chiū khui-chhùi lâi chiù-mē chhut-sì ê tāi-chì , phah-sǹg bô chhut-sì khah-hó , á-sī chhut-sì liâm-piⁿ sí ia̍h khah-hó . Í-lī-hoat chiū ēng tō-lí khǹg i , an-ùi i , ia̍h khin-khin chek-pī . Í-lī-hoat káng soah , Iok-pek koh-chài liām i ê gia̍p-chè , hiâm pêng-iú bōe hiáu-tit thé-thiap i ê kan-khó͘ . Pit-tat thiaⁿ-kìⁿ , phah-sǹg Iok-pek kiau-ngō͘ , chiū ēng khah tāng ê ōe lâi chek-pī i . Án-ni ū khí tōa piān-pok , ná-kú ná siong-tiōng , nn̄g-pêng ná bô saⁿ-hô , it-hoat tāng-tāng saⁿ chek-pī . 
Chí saⁿ ê pêng-iú só͘ kóng ê tō-lí put-chí hó , sī o-ló Siōng-tè ke̍k tōa kong-gī , ài hó , òan-hūn pháiⁿ , tek-khak ēng hok-khì siúⁿ-sù hó lâng ; kàng chai-ē hêng-hoa̍t pháiⁿ-lâng ; nā-sī Siōng-tè siúⁿ-sù , ū-sî kàng chai-ē tī hó-lâng , chit hō ò-biāu ê tō-lí in lóng bô kóng , lóng bōe hiáu-tit . In phah-sǹg Iok-pek tú-tio̍h chai-ē kàu chiah siong-tiōng , tek-khak ū àm-chīⁿ kiâⁿ sím-mi̍h ê tōa pháiⁿ , chiah chhut-la̍t chek-pī , khǹg i hóan-hóe kóe-piⁿ . Che sī in tōa chhò-gō͘ , só͘-í kóng ê tō-lí bô sím-mi̍h tōa lī-ek Iok-pek . I chai ka-kī sui-jiân ū chōe , iáu-kú sêng-si̍t kèng-ùi Siōng-tè m̄-sī pháiⁿ-lâng ké chòe khiân-sêng . Án-ni-siⁿ ta̍k pái ê chek-pī put-kò hō͘ Iok-pek koh-khah m̄ kam-gōan . 
Iok-pek teh ìn chí saⁿ lâng , ia̍h ū chhut-la̍t o-ló Siōng-tè , só͘ kóng bô su in tē-it hó ê ōe , ū hāng khah-iâⁿ in ; nā-sī ta̍uh-ta̍uh liām ka-kī gia̍p-chè , ài chai siáⁿ-sū Siōng-tè kàng chai-ē kàu chiah tāng . Iok-pek siūⁿ chit hō ê tāi-chì kàu sim-koaⁿ lōan-lōa n , hiám-hiám beh chek-pī Siōng-tè , ka-kī choa̍t-bāng . Kai-chài sim-koaⁿ tē-it lōan ê sî , Iok-pek ū siūⁿ Kiù-chú ê tāi-chì , hō͘ I ê sim koh ǹg-bāng ; án-ni chit pái kóng , Tī thiⁿ-ni̍h thòe góa chòe kan-chèng ê lâng tī-teh ; koh chi̍t pái kóng , Góa chai góa ê Kiù-chú siông-siông tī-teh , lō͘-bé ōe lîm-kàu , thèng-hāu góa ê phê-hu pāi-hōa i , seng-khu bô khì , góa ōe kìⁿ-tio̍h Siōng-tè , chhin-ba̍k ōe khòaⁿ-kìⁿ ; I si̍t-chāi sī góa ê Kiù-chú , m̄-sī góa ê tùi-te̍k , che sī góa sim-lāi só͘ him-bō͘ ê . Chit hō Kiù-chú ê tō-lí Iok-pek iáu-bē bêng-pe̍k ; chóng-sī ū siūⁿ kàu-gia̍h hō͘ i kian-kò͘ sin , koh-chài ǹg-bāng , koat-tòan bô beh pàng-sak kèng-ùi Siōng-tè ê sim . 
Iok-pek teh kóng ê sî ia̍h siông-siông ka-kī hun-sò͘ , kóng ka-kī tio̍h ê tāi-chì , lóng m̄-bat kiâⁿ pháiⁿ , lō͘-bé só͘ kóng ê ōe sī koat-koat tòan-tòan , hō͘ saⁿ ê pêng-iú tio̍h chēng-chēng , bô ōe thang ìn . 
Lán káng-kiù saⁿ ê pêng-iú kap Iok-pek piān-pok ê tāi-chì , thang tit-tio̍h chōe-chōe hāng ê lī-ek . Chit hāng lán tio̍h siàu-liām in só͘ kóng ê tō-lí , o-ló Siōng-tè chòe kong-gī , tek-khak si-un khóan-thāi I ê peh-sìⁿ , kàng chai-ē hêng-hoa̍t pháiⁿ-lâng . Chāi-siⁿ nā bô chit hō ê pò-èng , sí-āu tek-khak ū . Lán ū chiâu-chn̂g ê Sèng-chheh , só͘-í chai chit hō ê tō-lí pí Iok-pek ê pêng-iú put-chí khah bêng . 
Koh chi̍t hāng ; lán khòaⁿ-kìⁿ lâng tú-tio̍h chai-ē , m̄-thang liâm-piⁿ phah-sǹg sī pháiⁿ-lâng , lâi lām-sám chek-pī i Tio̍h thé-thiap i ê kan-khó͘ , thóe I iu-būn , thòe i kî-tó . 
Koh chi̍t hāng ; pa̍t-lâng bōe khóaⁿ-kìⁿ lán ê sim , siat-sú i bô kong-tō gî-ngái lán , lán m̄-thang siū-khì , tio̍h thun-lún , chiong ka-kī ê tāi-chì lâi thok-tiōng Siōng-tè . I ta̍k hāng chai , kàu sî ōe thòe lán sin-oan . 
Koh chi̍t-hāng ; lán tú-tio̍h kan-khó͘ , ài tit-tio̍h an-ùi , tē-it iàu-kín tio̍h siūⁿ Kiù-chú ê tāi-chì . Kiù-chú sī sím-mi̍h hō ê khóan , thòe lán cháiⁿ-iūⁿ , Iok-pek iáu-bē chai kàu bêng , lán chai put-chí bêng , put-chí thang sìn Kiù-chú kì-jiân thòe lán pàng-sak sìⁿ-miā , lâi sio̍k-hôe lán , tek-khak lō͘-bé ōe lóng-chóng kiù lán . Siūⁿ chit hō ê tō-lí kiám bōe tit-tio̍h tōa an-ùi ? 

Hí saⁿ ê pêng-iú kap Iok-pek piān-lūn ê sî , iáu ū chi̍t lâng tī-teh , miâ kiò Í-lī-hō͘ , sī tōa tì-hūi ê lâng . Í-lī-hō͘ khah siàu-liân , só͘-í khí-thâu chēng-chēng chē , hō͘ khah lāu ê lâng tāi-seng kóng . 
Í-lī-hō͘ thiaⁿ-kìⁿ Iok-pek ka-kī hun-sò͘ , bô jīn-chōe , ti̍t-ti̍t liām ka-kī ê gia̍p-chè , hiám-hiám beh chek-pī Siōng-tè bô kong-tō , Í-lī-hō͘ chiū phah-sǹg Iok-pek kiau-ngō͘ ; koh khòaⁿ-kìⁿ saⁿ ê pêng-iú taⁿ bô ōe thang ìn . Í-lī-hō͘ sim-koaⁿ bōe khat--tit , ko͘-put-chiong khí-lâi kóng . 
Í-lī-hō͘ só͘ kóng ê tō-lí ia̍h sī chin hó , o-ló Siōng-tè ke̍k tōa , ui-giâm , ū kôan-lêng , ū tì-hūi , ēng kong-gī chû-sim lâi tī-lí lâng ê tāi-chì ; só͘ kóng chit hō ê tō-lí sī khah-iâⁿ saⁿ-lâng tē-it hó thiaⁿ ê ōe Koh ū chi̍t hāng tōa iàu-kín ê tō-lí Í-lī-hō͘ kóng bêng-pe̍k , chiū-sī kóng Siōng-tè ū sî kàng chai-ē , tiâu-kò͘-ì beh lī-ek lâng ê sim-sèng phín-hēng , hō͘ i khiam-sùn , hóan-hóe chōe it-hoat chhin-kūn Siōng-tè lâi hâng-ho̍k . 
Í-lī-hō͘ ia̍h ū kóng sio̍k-chōe ê tō-lí . I teh gī-lūn lâng teh-beh tîm-lûn , chiū kóng . Ū chi̍t ê Sù-chiá khah-iâⁿ chèng-lâng , chòe Tiong-pó , ēng Siōng-tè ê chèng-gī chí-sī lâng , Siōng-tè chiū si-un khóan-thāi lâng kóng , Góa í-keng thòe-sio̍k i , bián-tit i sí . 
Í-lī-hō͘ ia̍h ū tāng-tāng chek-pī Iok-pek , pek-chhiat khǹg i tio̍h chòe khiam-sùn , hóan-hóe chōe , lâi hâng-ho̍k kî-tó Siōng-tè , hō͘ Siōng-tè thang koh-chài si-un khóan-thāi i . Í-lī-hō͘ só͘ kóng ê tō-lí ta̍k hāng ia̍h put-chí ha̍p chòe lán ê lō͘-ēng , lán tio̍h chim-chiok káng-kiù , lâi siu-khǹg sim-lāi siông-siông siàu-liām . 
Í-lī-hō͘ chek-pī Iok-pek kiám-chhái siuⁿ kè-thâu , ū á bô lán bōe tek-khak chai , in-ūi Sèng-chheh bô bêng-bêng kóng-khí . Koh Í-lī-hō͘ kóng iáu-bē bêng-pe̍k , tī thiⁿ-ni̍h ū koh-iūⁿ ê tiāu-thâu , ū hûn-bū , si̍h-nà , lûi-tân , pò-thâu hong , hián-bêng Siōng-tè tōa ui-giâm ê khóan-sit , Iâ-hô-hoa pún-sin tùi Iok-pek kóng , hō͘ Iok-pek bô ki-hōe thang ìn Í-lī-hō͘ só͘ kóng ê ōe . 

Iâ-hô-hoa tùi Iok-pek só͘ kóng , lóng m̄-sī chhin-chhiūⁿ saⁿ ê pêng-iú só͘ gī-lūn piān-pok Iok-pek ê tāi-chì , ia̍h m̄-sī chhin-chhiūⁿ Í-lī-hō͘ só͘ kóng chai-ē ōe lī-ek lâng , ia̍h lóng bô ìn Iok-pek ta̍uh-ta̍uhsó mn̄g siáⁿ-sū hō i tú-tio̍h chai-ē , ia̍h lóng bô kóng āu-lâi pò-siúⁿ , hêng-hoa̍t ê tāi-chì . 
Iâ-hô-hoa put-kò kóng-khí ka-kī só͘ chhòng chō chiàng-kóan bān-mi̍h ê tāi-chì ; tōe ū i ê hoat-tō͘ , hái ū i ê hoat-tō͘ , kng àm , kôaⁿ joa̍h , hong , hō͘ , pha̍uh , seh , chúi , peng , sng , si̍h-nà , lûi , hûn-bū , chhiⁿ-sîn , ta̍k-hāng ta̍k-hāng ū i ê hoat-tō͘ , lóng-chóng oa̍h-miā ê mi̍h , chhin-chhiūⁿ sai , o͘-a , soaⁿ-iûⁿ , lo̍k , iá-lû , sai-gû , tô-chiáu , ho̍h , khóng-chhio̍k , bé , bā-hio̍h , eng-chiáu , hô-gû , go̍k-hî , ta̍k-ê ta̍k-ê ū i ê hoat-tō͘ . Iâ-hô-hoa chiū kah Iok-pek tio̍h siūⁿ khòaⁿ chit hō tāi-chì , chit chiū kah Iok-pek tio̍h siūⁿ khòaⁿ chit hō tāi-chì , chit hō ê mi̍h , mn̄g i ū pún-sū ōe án-ni chhòng-chō chiáng-kóan , á-sī ōe chai hiah-ê hoat-tō͘ á bô ; nā bô , cháiⁿ-iūⁿ káⁿ kap tōa Chú-cháiⁿ tùi-chek ? 
Iok-pek thiaⁿ-kìⁿ Siōng-tè só͘ kóng ê ōe , siūⁿ Siōng-tè kàu chiah tōa , kiau-ngō͘ ê sim liâm-piⁿ bô , pìⁿ-chòe khiam-sùn , jīn ka-kī sī siáu-jîn ê lâng , lóng bô tì-hūi , tāi-seng só͘ kóng sī gōng-gōng ê ōe , taⁿ chhíⁿ-gō͘ , òan-hūn ka-kī ê m̄-tio̍h , chē tī tîn-ai hé-hu lâi hóan-hóe chōe . Iok-pek ê kan-khó͘ ke̍k siong-tiōng , kàu sím-mi̍h sî ōe soah , i lóng m̄-chai , iáu-kú sim-koaⁿ lóng-chóng hâng-ho̍k Siōng-tè , chhut-chāi Siōng-tè só͘ chōe , bô beh koh-chài kap I piān-pok pòaⁿ-kù . Iok-pek chhin-chhiuⁿ án-ni hoaⁿ-hí hâng-ho̍k Siōng-tè , chiū sim-koaⁿ liâm-piⁿ tōa pêng-an . 
Lán tha̍k chit chiuⁿ , siông-siông tio̍h kì-tit ka-kī sió-khóa , Siōng-tè sī thiⁿ-tōe ê tōa Chú-cháiⁿ , bān-hāng mi̍h sī I chhòng-chō chiáng-kóan . I ê kôan-lêng khùi-la̍t , kiàn-sek tì-hūi , kong-pîⁿ gī-lí , jîn-ài , chû-pi , ta̍k-hāng bû-kiông-chīn , lâng-lâng tī I ê bīn-chêng tio̍h khiam-sùn lâi jīn-chōe , tio̍h kám-un lâi o-ló , tio̍h kèng-ùi lâi ho̍k-sāi , lóng-chóng thàn I ê bēng-lēng ; nā tú-tio̍h tāng-tāng kan-khó͘ ê tāi-chì put-lūn chai hit ê ì-sù , m̄-chai hit ê ì-sù , tio̍h siông-siông thun-lún hâng-ho̍k . I sī lán ê Thiⁿ-pē , lán sī I sòe-kiáⁿ , I só͘ chòe lán chit-tia̍p bōe hiáu-tit , āu-lâi lóng-chóng ōe chai kàu bêng-bêng . 

Iok-pek ēng khiam-sùn ê sim lâi jīn-chōe , chhut-chāi Siōng-tè só͘ chòe , ta̍k hāng beh thun-lún hâng-ho̍k , Siōng-tè chiū sià-bián i , koh sī-un khóan-thāi i . Iâ-hô-hoa tùi Iok-pek kóng-ōe í-āu , chiū tùi Thê-bān lâng Í-lī-hoat kóng , Góa siū-khì lí nn̄g ê pêng-iú , in-ūi lí gī-lūn góa , bô kóng ha̍p-lí ê ōe , chhin-chhiūⁿ góa ê lô͘-po̍k só͘ kóng--ê , chiū kah in tio̍h ēng cheng-siⁿ lâi thok-tiōng Iok-pek hiàn-chè thòe in kî-tó . 
Hit-tia̍p liáu-āu Iok-pek ê chai-ē lóng soah , seng-khu ióng-kiāⁿ , ke-lāi heng-ōng , tit-tio̍h châi-bu̍t pí tāi-seng têng-pē khah-chōe , koh siⁿ chhit ê hāu-siⁿ , saⁿ ê cha-bó͘-kiáⁿ , hè-siū chia̍h kàu tn̂g-tn̂g chiah siān-chiong . 
Lán khòaⁿ chit chiuⁿ , chiū kì-tit sù-tô͘ Ngá-kok só͘ kóng ê ōe , kóng , Lán phah-sǹg ōe thun-lún ê lâng ū hok-khì , lín bat thiaⁿ-kìⁿ Iok-pek ê thun-lún , chai Chú lō͘-bé cháiⁿ-iūⁿ khóan-thāi i ; bêng-bêng sī Chú tōa chû-sim lîn-bín lâng . 
Lán nā o̍h Iok-pek lō͘-bé ê khóan-sit , lóng-chóng lâi hâng-ho̍k Siōng-tè , lán ia̍h ōe chhin-chhiūⁿ i tit-tio̍h tōa hok-khì ; tē-it iàu-kín chiū-sī ōe tit-tio̍h sim-koaⁿ pêng-an , Siōng-tè sià-bián lán , kap lán hô , kàm-la̍p lán kî-tó ê ōe , ia̍h chún lán thòe pa̍t lâng kiû . Lán ê kan-khó͘ ia̍h ōe pìⁿ-chòe lī-ek , m̄-nā chi̍t-sì-lâng tit-tio̍h un-tián , sí-āu ōe hióng-siū éng-óan-oa̍h ê hok-khì . 

Iok-sek kap i ê hiaⁿ-tī kè-sin chōe-chōe nî , Í-sek-lia̍t lâng tiàm Ai-ki̍p kok siⁿ-thòaⁿ chin-chōe , tōa heng-ōng . 
Ū chi̍t-ê sin ông chē-ūi , bô liām-tio̍h Iok-sek ê kong-lô , òan-hūn Í-sek-lia̍t ê lâng , chân-jím khóan-thāi , hō͘ in chòe lô͘-châi , siat tok-kang bián-kióng Í-sek-lia̍t ê lâng tio̍h-bôa chòe-kang , bô chi̍t-sî êng . Chit ê ông phah-sǹg pháiⁿ khóan-thāi Í-sek-lia̍t ê lâng ōe chiām-chiām soe-bî ; nā-sī Siōng-tè tāi-seng ín A-pek-lia̍p-hán , kóng beh hō͘ i ê hō͘-è ke-thiⁿ chōe-chōe chhin-chhiūⁿ thiⁿ-téng ê chhiⁿ , chhin-chhiūⁿ hái-piⁿ ê soa lóng bōe sǹg-tit ; koh tùi i kóng , Kàu tē-sì tāi , beh chhōa i ê kiáⁿ-sun koh lâi Ka-lâm tōe khiā-khí . Siōng-tè siông-siông siàu-liām i tāi-seng só͘ èng-ún ê ōe , só͘-í ông sui-bóng beh châu-bia̍t Í-sek-lia̍t ê lâng , ia̍h lóng bô hoat-tit i ta-ôa ; ná pháiⁿ khóan-thāi , Í-sek-lia̍t ê lâng nā-thiⁿ ná-chōe . 
Ông khòaⁿ-kìⁿ Í-sek-lia̍t ê lâng ke-thiⁿ it-hoat chōe , chiū hoan-hù khioh-chiá-b , ú kóng Í-sek-lia̍t ê lâng nā siⁿ ta-po͘-kiáⁿ , tio̍h hāi-sí . Khioh-chá-bú m̄ thàn ông ê ì-sù . Ông chiū bēng-lēng chèng peh-sìⁿ , kóng Í-sek-lia̍t ê lâng só͘ siⁿ ê ta-po͘-kiáⁿ lóng tio̍h hiat-lo̍h hô chìm-sí . 
Hit-tia̍p ū chi̍t ê hū-jîn-lâng , sī sio̍k Lī-bī cho̍k kèng-ùi Siōng-tè , siⁿ chi̍t ê kiáⁿ , seng-sêng put-sio̍k , m̄-kam chìm-sí , ài kiù i ê sìⁿ-miā ; khǹg kàu saⁿ ge̍h ji̍t-kú , āu-lâi khah tōa-hàn khǹg bōe ba̍t , chiū khioh lô͘-tek-á lâi chòe chi̍t-kha siuⁿ , ēng le̍k-chheng-iû lâi kô͘ , hē tī hô-piⁿ lô͘-úi ê tiong-kan . I ê lāu-bú bōe-ōe koh chiàu-kò͘ i , chiū thok-tiōng Siōng-tè chiàu-kò͘ i . 
Hit-sî chit ê eⁿ-á ê tōa-chí , miâ Bí-lī-àm , hn̄g-hn̄g teh khiā , khòaⁿ i ê sió-tī ōe cháiⁿ-iūⁿ . Kè bô jōa-kú , Bí-lī-àm khòaⁿ-kìⁿ kúi-nā lâng lâi . Chí kúi-lâng sī sím-mi̍h lâng ? chiū-sī Hoat-ló ông ê cha-bó͘-kiáⁿ kap i ê lú-pī , beh lâi hô-ni̍h sóe seng-khu . In lóng bô khóaⁿ-kìⁿ eⁿ-á ê tōa-chí , chóng-sī eⁿ-á ê tōa-chí í-keng khòaⁿ-kìⁿ in , ia̍h ōe thiaⁿ-kìⁿ in só͘ kóng ê ōe Khòaⁿ-kìⁿ in lâi chiū thòe eⁿ-á put-chí kiaⁿ , in-ūi kiaⁿ-kìⁿ i ōe kóng hō͘ Hoat-ló chai , Hoat-ló ông chiū ōe kah lâng lâi chìm-sí chit ê eⁿ-á . 
Hoat-ló ê cha-bó͘-kiáⁿ teh kiâⁿ hô-kîⁿ hut-jiân khòaⁿ-kìⁿ chi̍t kha siuⁿ , chiū kah lú-pī kōaⁿ khí-lâi , hian-khui khòaⁿ ; eⁿ-á khòaⁿ-kìⁿ siⁿ-hūn lâng chōe-chōe , chiū kiaⁿ teh háu , Hoat-ló ê cha-bó͘-kiáⁿ m̄-sī chhin-chhiūⁿ i ê lāu-pē ê sim-koaⁿ ; khòaⁿ-kìⁿ chit ê sòe-kiáⁿ , chiū khó-lîn i , kóng sī Hi-pek-lâi lâng siⁿ--ê . Bí-lī-àm thiaⁿ-kìⁿ chiū kiâⁿ chìn-chêng khì mn̄g i kóng , Góa lâi khì kiò Hi-pek-lâi ê lin-bú lâi io chit ê eⁿ-á , hó mah ? Hoat-ló ê cha-bó͘-kiáⁿ kóng , Hó . Bí-lī-àm liâm-piⁿ tò-khì , kiò i ê lāu-bú . Lâi ê sî , Hoat-ló ông ê cha-bó͘-kiáⁿ chiū kā i kóng , Lí phō khì thòe góa chiàu-kò͘ , góa beh hō͘ lí kang-chîⁿ . Eⁿ-á tit-tio̍h i ê lāu-bú koh phō i , chiū put-chí hoaⁿ-hí . Khah tōa-hàn ê sî , i ê lāu-bú siông-siông khan i khì hō͘ Hoat-ló ông ê cha-bó͘-kiáⁿ khòaⁿ . Hoat-ló ông ê cha-bó͘-kiáⁿ put-chí thiàⁿ i , lia̍h chòe i ka-kī ê kiáⁿ , kā i piáu-miâ kiò-chòe Mô͘-se . Mô͘-se nn̄g-jī ê ì-sù chiū-sī “ Tùi chúi kiû khí-lâi ” . 
Chit ê Mô͘-se ê tāi-chì put-chí kî-kòa i , chhin-chhiūⁿ chá-ji̍t Iok-pek ê tāi-chì ia̍h sī kî-kòa i , hō͘ lán chai Siōng-tè tek-khak thiaⁿ-kìⁿ i ê peh-sìⁿ kî-tó . 
Mô͘-se chhut-sì ê sî , i ê lāu-bú sim chin hôan-ló , in-ūi i chai Hoat-ló ông ê bēng-lēng put-chí giâm . I ê sim teh phah-sǹg , m̄-chai tio̍h cháiⁿ-iûⁿ chiah ōe pó-hō͘ chit ê kiáⁿ , Hit sî káⁿ ū kiû Siōng-tè , Siōng-tè chiū chí-sī i ēng sím-mi̍h hong-hoat ; ia̍h khui Hoat-ló ông cha-bó͘-kiáⁿ ê sim , hō͘ i kah-ì chit ê gín- ná , Siōng-tè chin-chiàⁿ sī thiàⁿ sòe-kiáⁿ , chhin-chhiūⁿ Iâ-so͘ ū kóng , Thiⁿ-pē m̄-ài sit-lo̍h chi̍t ê sòe-kiáⁿ . 

Hoat-ló ê cha-bó͘-kiáⁿ put-chí thiàⁿ Mô͘-se , ài i chòe ha̍k-būn ê lâng , só͘-í kiò Ai-ki̍p kok chhang-miâ ê lâng lâi kà-sī-i . 
Hit sî Ai-ki̍p kok ū chōe-chōe phok-ha̍k ê lâng , chóng-sī m̄-bat chin ê ha̍k-būn , bô pài chin ê Siōng-tè . In hiah-ê lâng lóng pài chiáu-siù , gû , iûⁿ , káu , niau , pài chit hō ê mi̍h . Í-sek-lia̍t lâng tiàm tī Ai-ki̍p kok kì tit in ê chó͘ A-pek-lia̍p-hán , Í-sat , Ngá-kok só͘ pài ê Siōng-tè . Mô͘-se ê lāu-bú káⁿ ū kà-sī i pài Siōng-tè , siông-siông thòe i kiû Thiⁿ-pē , hō͘ i bô tú-tio̍h bê-he̍k , lâi ēng choan-sim kèng-pài Siōng-tè . Siōng-tè thiaⁿ i ê lāu-bú kî-tó , ēng Sèng Sîn lâi kám-hòa Mô͘-se ê sim , hō͘ Mô͘-se chai sè-kan ê hù-kùi bōe-ōe hō͘ i pêng-an , bōe kiù i ê lêng-hûn ; koh hō͘ i siūⁿ Kiù-chú ê tāi-chì , lâi ǹg-bāng āu-lâi ê pò-siúⁿ . 
Hoat-ló ông ê cha-bó͘-kiáⁿ khóan-thāi Mô͘-se chòe ka-kī ê kiáⁿ , ài ēng ke-hé lóng hō͘ i ; nā-sī Mô͘-se m̄-ài I kam-gōan kap Siōng-tè ê peh-sèⁿ siū kan-khó͘ , m̄-ài hióng-siū chiām-sî ê khoài-lo̍k . Sù-tô͘ Iok-hān ia̍h khǹg lán sim-koaⁿ m̄-thang ǹg sè-kan ê mi̍h-kiāⁿ . Lán nā tham ka-kī ê khoài-lo̍k , chîⁿ-châi , kap kôan-pèng , khah kè-thâu tī thiàⁿ Siōng-tè , chiū bōe-tit-thang chòe I ê kiáⁿ-jî . Lán tek-khak tio̍h chīn-sim thiàⁿ Siōng-tè , I chiah ōe tī ta̍k só͘-chāi chiàu-kò͘ lán , hō͘ lán chin ê hok-khì , kàu sí ê sî tòa lán ji̍p Thian-tông . Iâ-so͘ teh kà-sī I ê ha̍k-seng ia̍h ū kóng , Bo̍h-tit chek-chū chîⁿ-châi tī tōe-ni̍h , thâng ōe chia̍h , sian ōe phah-pháiⁿ , chha̍t ōe ui khang thau-the̍h ê só͘-chāi ; tio̍h chek-chū chîⁿ-châi tī thiⁿ-ni̍h , thâng bōe chia̍h , sian bōe phah-pháiⁿ , chha̍t bōe ui khang thau-the̍h ê só͘-chāi . 
Mô͘-se tōa-hàn ê sî , khì kìⁿ i ê hiaⁿ-tī Í-sek-lia̍t lâng ; khòaⁿ-kìⁿ in taⁿ-teh put-chí kan-khó͘ . Ū chi̍t ji̍t i khòaⁿ-kìⁿ Ai-ki̍p lâng teh phah Í-sek-lia̍t lâng , tòng-bōe-tiâu , khòaⁿ bô lâng tī-teh , to̍k-to̍k in nn̄g lâng nā-tiāⁿ , Mô͘-se chiū khí-chhiú phah-sí Ai-ki̍p lâng , ēng soa lâi tâi sin-si . Mô͘-se kiâⁿ chit ê tāi-chì káⁿ sī m̄-tio̍h , só͘-í āu-lâi chōe-chōe nî kan-khó͘ . 
Tē-jī ji̍t koh chhut-khì , khòaⁿ-kìⁿ Í-sek-lia̍t lâng nn̄g lâng teh saⁿ-phah . Mô͘-se khòaⁿ-kìⁿ in án-ni kiâⁿ , sim put-chí iu-būn , in-ūi Siōng-tè ê peh-sìⁿ eng-kai tio̍h saⁿ-thiàⁿ . Mô͘-se khòaⁿ chi̍t lâng khah m̄-tio̍h , chiū-mn̄g i kóng , Lí siáⁿ-sū phah lí ê tâng-phōaⁿ ? Ìn kóng , Chī-chūi siat-li̍p lí chòe koaⁿ-hú lâi sím-phòaⁿ góan ? lí beh phah-sí góa chhin-chhiūⁿ phah-sí Ai-ki̍p lâng mah ? Mô͘-se thiaⁿ-kìⁿ chit kù ōe chiū kiaⁿ , in-ūi i phah-sǹg lâng ōe chai chā-bō͘-ji̍t só͘ chòe ê tāi-chì , kiaⁿ-liáu hō͘ Hoat-ló ông siū-khì , tek-khak hāi-sí i ê sìⁿ-miā ; án-ni m̄-káⁿ tiàm Ai-ki̍p , chiū cháu khì Bí-tiân ê ōe . 
Kàu-tè ê sî lâi chē tī chíⁿ-piⁿ , ū kúi-nā ê cha-bó͘ gín-ná lâi , chhōa iûⁿ-kûn lâi chia̍h chúi Mô͘-se chiū pang-chān in chhiūⁿ chúi . 
Hit kúi-nā ê cha-bó͘ gín-ná tò- khì ê sî , chiū kā in ê lāu-pē miâ Liû-jíⁿ kóng , Ū chi̍t lâng put-chí hó khóan-thāi góan , pang-chān góan chhiūⁿ chúi . Liû-jíⁿ thiaⁿ-kìⁿ i ê cha-bó͘-kiáⁿ kóng Mô͘-se ê tāi-chì , chiū liâm-piⁿ chhe lâng chhiáⁿ Mô͘-se lâi chia̍h . Liû-jíⁿ ài Mô͘-se kap i saⁿ-kap tiàm , Mô͘-se hoaⁿ-hí ; Liû-jíⁿ chiū ēng i ê cha-bó͘-kiáⁿ Se-phò-lat phit-phòe Mô͘-se . 
Mô͘-se hit-tia̍p bô koh chhin-chhiūⁿ chāi-chá tiàm Ai-ki̍p hiah hó-gia̍h , i sī teh pang-chān tiūⁿ-lâng chhī-iûⁿ ; sui-jiân ū kan-khó͘ , iáu-kú chai Siōng-tè ū kôan-lêng ōe chiàu-kò͘ i ; i thiàⁿ Siōng-tè khah kè-thâu tī Ai-ki̍p kok ê châi-pó . 
Mô͘-se lī-khui Ai-ki̍p liáu-āu , Í-sek-lia̍t ê lâng iû-gôan kan-khó͘ kàu-ke̍k , kiû-kiò Siòng-tè , Siōng-tè lîn-bín , koh siàu-liām chá só͘ èng-ún A-pek-lia̍p-hán , Í-sat , Ngá-kok ê ōe . 

Ū chi̍t ji̍t Mô͘-se chhōa in tiūⁿ-lâng ê iûⁿ-kûn khì tī Hô-lia̍t ê soaⁿ thang chia̍h chháu . Hut-jiân khòaⁿ-kìⁿ tōa koh-iūⁿ ê tāi-chì . Ū tōa kng teh chiò , i kia̍h-thâu khì-lâi khòaⁿ , khòaⁿ-kìⁿ chhì-phè teh sio , ia̍h lóng bōe tō͘ . Mô͘-se khòaⁿ-kìⁿ án-ni put-chí kî-kòa i , chiū kóng , Cháiⁿ-iūⁿ chhì-phè teh sio bô tō͘ , góa beh khì khòaⁿ sím-mi̍h ì-sù . Lâi kàu ê sî , thiaⁿ-kìⁿ ū siaⁿ tùi chhì-phè lāi chhut , teh kiò i , kóng , Mô͘-se ah , Mô͘-se ah . Ìn-kóng , Góa tī chia . Hit ê siaⁿ koh kóng , Tio̍h thǹg lí ê ōe , lí só͘ khiā ê só͘-chāi sī sèng ê tōe , Góa chiū-sī Siōng-tè , chiū-sī A-pek-lia̍p-hán ê Siōng-tè , Í-sat ê Siōng-tè , Ngá-kok ê Siōng-tè . Mô͘-se thiaⁿ-kìⁿ chiū tōa-kiaⁿ . Siōng-tè kā i kóng , Góa í-keng khòaⁿ-kìⁿ góa ê peh-sìⁿ siū kan-khó͘ , ia̍h ū thiaⁿ-kìⁿ in kî-tó ; taⁿ beh chhe lí khì kìⁿ Hoat-ló ông , lâi chhōa góa ê peh-sìⁿ chhut Ai-ki̍p . Mô͘-se ìn kóng , Góa sī sím-mi̍h hō lâng , thái-thó káⁿ khì kìⁿ Hoat-ló ông , chhōa Í-sek-lia̍t ê lâng chhut-lâi ? Siōng-tè kóng , Góa beh kap lí tī-teh , lí tio̍h kā Í-sek-lia̍t lâng kóng , sī góa chhe lí . Siat-sú Hoat-ló m̄ thiaⁿ góa ê ōe , góa chiū chek-hoa̍t i , kàng chai-ē tī Ai-ki̍p kok hō͘ i pàng góa ê peh-sìⁿ chhut . 
Mô͘-se kiaⁿ Í-sek-lia̍t ê lâng m̄-sìn i ê ōe : Siōng-tè chiū kā i kóng , Tio̍h chiong lí ê koáiⁿ-á hiat tī tōe- ni̍h , Mô͘-se thàn Siōng-tè ê ōe , koáiⁿ-á liâm-piⁿ pìⁿ chòe chôa , Mô͘-se kiaⁿ cháu . Siōng-tè kā i kóng , chhun-chhiú lia̍h chôa-bé . Mô͘-se lia̍h khì-lâi , iû-gôan pìⁿ chòe koáiⁿ-á . Siōng-tè koh kóng , Chiong lí ê chhiú chhng-ji̍p saⁿ-á lāi sim-koaⁿ-thâu . Mô͘-se thàn , chhiú liâm-piⁿ pìⁿ chòe thái-ko . Siōng-tè kā i kóng , chhiú koh chhng-ji̍p . Mô͘-se thàn , chhiú iû-gôan hó-hó . Siōng-tè kā i kóng , thang kiâⁿ chit hō ê sîn-jiah hō͘ Í-sek-lia̍t ê lâng khòaⁿ lâi sìn , siat-sú iáu-kú m̄-sìn , chiū thang iûⁿ Ai-ki̍p hô ê chúi , piàⁿ tī ta ê tōe , liâm-piⁿ ōe pìⁿ chòe hui̍h . Mô͘-se iáu-kú m̄-ài khì , kóng , Góa bô kháu-châi , bōe hiáu-tit kóng-ōe . Siōng-tè kóng , Hō͘ lâng ū chhùi-chi̍h ê sī chī-chūi ? hō͘ lâng ōe chhàu-hī-lâng , ōe é-káu , ōe khòaⁿ-kìⁿ , ōe chhiⁿ-mî , sī chī-chūi ? Kiám m̄-sī góa Iâ-hô-hoa mah ? Lí tio̍h khì , góa ōe kà-sī lí cháiⁿ-iūⁿ tio̍h kóng . 
Mô͘-se eng-kai tio̍h kì-tit Siōng-tè ū kôan-lêng ōe pang-chān i , i nā khéng thiaⁿ Siōng-tè ê ōe , Siōng-tè tek-khak pang-chān i . Lán tē-it iàu-kín ê sī tio̍h thiaⁿ Siōng-tè ê ōe . Mô͘-se iû-gôan m̄-ài khì , hō͘ Siōng-tè siū-khì ; Siōng-tè koh kā Mô͘-se kóng , Lí ê hiaⁿ A-lûn ū kháu-châi ê lâng , góa hō͘ i kap lí saⁿ-kap khì , góa beh kà-sī lín nn̄g lâng cháiⁿ-iūⁿ tio̍h kóng , cháiⁿ-iūⁿ tio̍h kiâⁿ . 
Mô͘-se chiū tò-khì in tiūⁿ-lâng ê chhù kap i saⁿ-sî , chhōa i ê bó͘ kap nn̄g ê kiáⁿ , ēng iûⁿ hō͘ in khiâ , chiū khì Ai-ki̍p kok . 

Mô͘-se kap A-lûn saⁿ-kap khì-kìⁿ Hoat-ló ông , kóng , Iâ-hô-hoa bēng-lēng lí tio̍h pàng Í-sek-lia̍t peh-sìⁿ khì . Hoat-ló ông ìn kóng , Góa m̄-bat Iâ-hô-hoa , m̄ pàng in khì ; chiū bēng-lēng tok-kang ê lâng tio̍h kah Í-sek-lia̍t lâng ke-thiⁿ só͘ chòe ê kang . Tùi án-ni ta̍k-lâng chòe lóng bōe tit lâi . Tok-kang ê lâng chiū phah i , kóng , Lín pîn-tōaⁿ , ta̍k-ji̍t hān lín só͘ chòe ê kang , Í-sek-lia̍t ê tiúⁿ-ló khì kā Mô͘-se kóng ; Mô͘-se chiah kiû Siōng-tè . Siōng-tè kā Mô͘-se kóng , Góa ū thiaⁿ-kìⁿ peh-sìⁿ teh thó͘-khùi ê siaⁿ , kì-tit chāi-chá èng-ún A-pek-lia̍p-hán , Í-sat , Ngá-kok ê ōe , góa tek-khak chhōa góa ê peh-sìⁿ tó-khì Ka-lâm . 
Siōng-tè ēng kôan-lêng hō͘ Mô͘-se , A-lûn ōe kiâⁿ sîn-jiah tī Hoat-ló ê bīn-chêng . In nn̄g-lâng ji̍p-khì kìⁿ Hoat-ló ông , thàn Iâ-hô-hoa ê bēng-lēng lâi kiâⁿ . A-lûn hiat koáiⁿ-á tī thô͘-kha liâm-piⁿ pìⁿ chòe chôa . Hoat-ló ông chiū tiàu Ai-ki̍p ê sai-kong lâi ; chiah-ê sai-kong ia̍h hiat koáiⁿ-á tī thô͘-kha , pìⁿ chòe chôa ; nā-sī A-lûn ê chôa thun sai-kong ê chôa . Hoat-ló khòaⁿ-kìⁿ lóng bô iàu-kín , iû-gôan m̄ pàng Í-sek-lia̍t lâng chhut Ai-ki̍p ; só͘-í Siōng-tè kóng , Hoat-ló ngī-sim , taⁿ tio̍h hō͘ hô-chúi pìⁿ chòe hui̍h lâi chek-hoa̍t i . 
Ai-ki̍p kok ū chi̍t tiâu hô , miâ kiò Nî-lô , chit tiâu hô put-chí tōa lō͘-ēng , in-ūi Ai-ki̍p kok hán-tit lo̍h-hō͘ ; thiⁿ joa̍h ê sî hô-ni̍h ê chúi ōe im lâi chìm thô͘-tōe khah nńg , khah pûi . Chúi thè lâng khì chèng gō͘-kak . Tùi án-ni Ai-ki̍p lâng lóng sī óa-khò chit tiâu hô . 
Ai-ki̍p pún sī jia̍t ê só͘-chāi , Siōng-tè ēng chit ê hoat-tō͘ . Chiàu-kò͘ chit kok , hō͘ in thang chèng gō͘-kak . Hoat-ló ông kap Ai-ki̍p ê chèng peh-sìⁿ , lóng bōe hiáu-tit kám-siā Siōng-tè , m̄-chai sī Siōng-tè teh chiàu-kò͘ in ; hóan-tńg pài hit tiâu hô chòe sîn , ēng lé-mi̍h hiàn-chè . Siōng-tè khòaⁿ-kìⁿ Ai-ki̍p lâng chin kiau-ngō͘ , chiū tiāⁿ-tio̍h ì-sù beh chek-hoa̍t in , hō͘ in só͘ óa-khò ê hô pìⁿ chòe hui̍h . 
Siōng-tè chiah kah Mô͘-se , A-lûn tio̍h khì hô-piⁿ , kia̍h koáiⁿ-á kí hô . Kí liáu , hô-ni̍h ê chúi liâm-piⁿ pìⁿ chòe hui̍h ; m̄-nā hô-ni̍h ê chúi nā-tiāⁿ , chiū-sī khoe , káng , kau , khut , lóng pìⁿ chòe hui̍h ; tóe chúi lóng-chóng ê khì-kū bô m̄-sī hui̍h . Hô-ni̍h ê hî lóng-chóng sí ; lâng ia̍h bô chúi thang lim , tio̍h ku̍t hô-piⁿ chiah ū . Sai-kong ēng hoat-su̍t ia̍h hō͘ chúi pìⁿ chòe hui̍h ê khóan-sit , nā-sī bô kôan-lêng ōe tû-khì chit ê chai-ē . Ai-ki̍p lâng só͘ pài ê hô , taⁿ lóng bōe chiàu-kò͘ in , hóan-tńg sún-hāi . Siōng-tè kàng chit ê chai-ē chhit-ji̍t kú chiah soah , nā-sī Ai-ki̍p ông lóng bô hóan-hóe lâi kiû Siōng-tè sià-bián . 
Siōng-tè chiū koh kóng beh ēng chhân-kap-á ê chai-ē lâi chek-hoa̍t i ; chiū kah Mô͘-se , A-lûn tio̍h chhun-chhiú kí hô . Kí liáu liâm-piⁿ ū chōe-chōe chhân-kap-á tùi hô-ni̍h chhut-lâi móa tōe , thiàu-ji̍p chhù-lāi , bîn-chhn̂g-lāi , chàu-lāi , hō͘ chèng-lâng chin kan-khó͘ . Ai-ki̍p lâng kāu khiàn-sńg , pún ū pài chhân-kap-á ê siōng , só͘-í Siōng-tè hō͘ in chai pài chhân-kap-á sī bô lō͘-ēng . 
Ông chiū chhe lâng khì chhiáⁿ Mô͘-se , A-lûn lâi , kā in kóng , Chhiáⁿ lín thòe góa kiû Iâ-hô-hoa hō͘ chhân-kap-á bô-khì , góa chiū pàng Í-sek-lia̍t lâng khì . Mô͘-se chiū kiû Siōng-tè , Siōng-tè chún i só͘ kiû , hō͘ hiah-ê chhân-kap-á lóng sí . Ông ū pàng Í-sek-lia̍t lâng khì á-bô ? Bô ; iû-gôan ngī-sim m̄-thiaⁿ Mô͘-se , A-lûn ê ōe . 
Siōng-tè kah Mô͘-se , A-lûn tio̍h kia̍h-khí chhiú ēng koáiⁿ-á phah tîn-ai , hō͘ i hòa chòe báng-á . Tùi án-ni lâng kap cheng-siⁿ thong seng-khu lóng ū báng-á . Sai-kong ēng hoat-su̍t ài o̍h chit ê khóan , lóng bōe-ōe , chiū-tùi Hoat-ló kóng , che sī Siōng-tè só͘ chòe ; ông iû-gôan m̄ hóan-hóe . 
Siōng-tè kah Mô͘-se tio̍h koh khì-kìⁿ Hoat-ló kóng , Tio̍h pàng Í-sek-lia̍t lâng khì , nā m̄ , góa beh hō͘ chōe-chōe hô͘-sîn lâi hām-hāi lí ê peh-sìⁿ ; nā-sī Í-sek-lia̍t lâng m̄-sái tú-tio̍h chit ê chai-ē . Kè-ji̍t chit ê chai-ē chiū kàu , hông-kiong lāi kap peh-sìⁿ ê chhân-hn̂g chhù-the̍h lóng chóng siū chit hō ê chai-ē ; Í-sek-lia̍t lâng lóng bô . Hoat-ló ông chit-tia̍p chiū kiaⁿ , kiû Mô͘-se tio̍h thòe in kiû Siōng-tè kóaⁿ chiah-ê hô-sîn khì , i chiū beh pàng Í-sek-lia̍t lâng chhut Ai-ki̍p kok . Mô͘-se thè-khì kî-tó Siōng-tè ; Iâ-hô-hoa iû-gôan chiàu Mô͘-se ê ōe , hō͘ hô͘-sîn lóng khì . Hô͘-sîn khì liáu , Hoat-ló ê sim it-hoat ngī , m̄ pàng Í-sek-lia̍t lâng khì , hō͘ Siōng-tè koh-khah tāng-tāng chek-hoa̍t i . 

Siōng-tè kah Mô͘-se tio̍h koh khì kā Hoat-ló kóng , Lí m̄ pàng Í-sek-lia̍t lâng khì , góa bîn-á-ji̍t beh ēng un-e̍k lâi hāi Ai-ki̍p lâng ê bé , lû , lo̍k-tô , gû iûⁿ ; Í-sek-lia̍t lâng ê cheng-siⁿ lóng m̄-sái tú-tio̍h chit ê chai-ē . Kè-ji̍t chit ê tāi-chì chiū kàu , Hoat-ló ê sim iû-gôan ngī , lóng bô kiaⁿ . 
Mô͘-se koh chiàu Iâ-hô-hoa ê bēng-lēng phóng hé-lô͘ ê hé-hu ǹg thiⁿ lâi iā . Siōng-tè chiū hō͘ hé-hu pìⁿ chòe tîn-ai . Tùi án-ni Ai-ki̍p chèng-lâng kap cheng-siⁿ thong seng-khu lóng siⁿ to̍k-chhng ; sai-kong thong seng-khu ia̍h án-ni , bōe-ōe khiā tī Mô͘-se ê bīn-chêng . Chit ê chai-ē sǹg sī put-chí tāng , iáu-kú Hoat-ló iû-gôan m̄ thàn Siōng-tè ê bēng-lēng . 
Mô͘-se koh chiàu Iâ-hô-hoa ê bēng-lēng kia̍h koáiⁿ-á ǹg thiⁿ , Siōng-tè chiū hō͘ thiⁿ lo̍h pha̍uh ke̍k siong-tiōng ; só͘ ū-ê chhiū-ba̍k gō͘-kak lóng tìm-chi̍h ; lûi tōa tân tī thiⁿ-ni̍h , si̍h-nà tōa si̍h tī tōe-ni̍h . 
Hoat-ló ông hit sî chiū chin kiaⁿ , chhe lâng kiò Mô͘-se , A-lûn kín-kín lâi . Lâi liáu , chiū kā in kóng , Góa chin-chiàⁿ ū hōan-chōe ; Iâ-hô-hoa sī kong-gī , góa chin pháiⁿ chhiáⁿ lí kiû Iâ-hô-hoa hō͘ chit ê pha̍uh si̍h-nà , lûi lóng soah chiū pàng lín khì . Mô͘-se chiah chhut-khì kiû Siōng-tè , Siōng-tè ún Mô͘-se só͘ kiû , chit ê chai-ē chīn soah ; nā-sī Hoat-ló koh ngī-sim , m̄ pàng Í-sek-lia̍t lâng khì . 
Mô͘-se chiàu Iâ-hô-hoa ê bēng-lēng kia̍h koáiⁿ-á ín chháu-meh lâi . Siōng-tè chiū hō͘ tang-hong tōa khí ; bîn-á chái-khí chháu-meh ke̍k chōe kàu kéng-lāi , piàn-piàn ū chháu-meh ; chhiū-hio̍h , chháu-chhài , kap lóng-chóng chhiⁿ-chhùi ê mi̍h chia̍h liáu-liáu . Hoat-ló khòaⁿ-kìⁿ chit ê chai-ē ke̍k siong-tiōng , chiū kiò Mô͘-se , A-lûn lâi . Kā in kóng . Góa ū tōa tek-chōe lín ê Siōng-tè Iâ-hô-hoa , ia̍h ū tek-chōe lín pún-sin ; taⁿ tio̍h sià-bián góa chí chi̍t pái nā-tiāⁿ , thòe góa kî-tó , hō͘ góa ōe thoat-lī chit ê tōa chai-ē Mô͘- se chhut-khì kî-tó , Siōng-tè chún i só͘ kiû , hō͘ sai-hong tōa khí , chhe kàu chháu-meh lóng bô ; nā-sī Hoat-ló koh-chài ngī-sim , lóng m̄ pàng Í-sek-lia̍t lâng khì . 
Siōng-tè kah Mô͘-se tio̍h kia̍h-khí chhiú kí thiⁿ , hō͘ Ai-ki̍p kok o͘-o͘ àm-àm . Mô͘-se thàn , thong-kok chiū àm bong-bong , saⁿ ji̍t kú lâng bōe-ōe saⁿ khòaⁿ-kìⁿ , tiāⁿ-tiāⁿ tiàm chhù-lāi , m̄ káⁿ chhut-mn̂g ; nā-sī Í-sek-lia̍t lâng chhù-lāi ū kng . Hoat-ló koh kiò Mô͘-se kóng , Lín thang khì , to̍k-to̍k cheng-siⁿ tio̍h lâu-teh , m̄-thang tòa-khì . Mô͘-se ìn kóng , án-ni bōe chòe--tit ; bó͘-kiáⁿ cheng-siⁿ kap góan lóng-chóng só͘ ū-ê lóng beh tòa-khì . Ông thiaⁿ-kìⁿ chit kù ōe , chiū tōa siū-khì , kóaⁿ Mô͘-se khì , kah i m̄-thang lâi kìⁿ i ê bīn . Mô͘-se ìn , Hó , chiàu lí só͘ kóng , góa taⁿ m̄ koh kìⁿ lí ê bīn . Koh kóng , Iáu ū chi̍t hāng ê chai-ē Siōng-tè beh kàng-lo̍h , pí lóng-chóng tāi-seng ê koh-khah siong-tiōng ; chiū-sī Ai-ki̍p tùi chì chun-kùi kàu hā-chiàn , ta̍k ke ê tōa-kiáⁿ ōe sí ; ta̍k hō ê cheng-siⁿ thâu-chiūⁿ-thai ê ia̍h lóng sí ; chit hāng ê chai-ē nā kàu , lí hiah-ê jîn-sîn lóng beh lo̍h-lâi kìⁿ góa , phak tī góa bīn-chêng , kóng , Kiû lí kap kun-tè lí ê peh-sìⁿ lóng chhut-khì , jiân-āu góa beh chhut-khì . Mô͘-se kóng soah , chiū chhut-khì . 

Mô͘-se tùi ông ê bīn-chêng chhut-lâi , khì hoan-hù Í-sek-lia̍t ê lâng , kong , Chit-ge̍h chhoe-cha̍p ji̍t , ta̍k ke tio̍h lia̍h chi̍t-chiah chheng-khì sûn-chôan kang ê iûⁿ-á , lâu kàu cha̍p-sì ji̍t ē-po͘ lâi thâi , chiong hui̍h lâi boah mn̂g-khiā , mn̂g-bâi chiong bah ka-ⁿ̂g chiah lâi sio-se̍k . Beh chia̍h ê sî tio̍h hâ-io , chhēng ôe , kia̍h koáiⁿ-á , chhin-chhiūⁿ tit-beh kiâⁿ-lō͘ ê khóan-sit . 
Siáⁿ-sū chiong iûⁿ-á ê hui̍h lâi boah mn̂g-khiā kap mn̂g-bâi ? Sī chòe kì-hō , Siōng-tè hit-mî beh phah-sí Ai-ki̍p ta̍k ke ê tōa-kiáⁿ , nā kàu Í-sek-lia̍t lâng ê chhù , khòaⁿ-kìⁿ hit ê hui̍h chiū ōe pôaⁿ-kè , m̄ hāi lāi-bīn ê lâng . 
Í-sek-lia̍t lâng ê Jû-oa̍t-choeh chiū-sī hit-mî khí-thâu siat-li̍p , jiân-āu nî-nî siú , lâi kì-liām Siōng-tè ēng tōa kôan-lêng kiù I ê peh-sìⁿ thoat-lī Ai-ki̍p ê kan-khó͘ . Jû-oa̍t-choeh ê iûⁿ-ko ia̍h sī koan-chiò Kiù-chú Iâ-so͘Ki- tok ê tāi-chì . Iâ-so͘ phì-jū sī Siōng-tè ê iûⁿ-ko , chheng-khì-siùⁿ , chì-sèng , bô pē-pēng , hō͘ lâng lia̍h , tèng-sí tī si̍p-jī-kè , lâu-hui̍h chòe sio̍k-chōe ê chè-hiàn . Í-sek-lia̍t lâng ū hui̍h ê kì-hō tī mn̂g-gōa , chiū m̄-sái kiaⁿ-sí ; án-ni lán nā óa-khò Iâ-so͘ Ki-tok thòe lán lâu-hui̍h ê kong-lô , ia̍h m̄-sái kiaⁿ éng-óan ê sí . 
Hit-mî thong Ai-ki̍p kok chin tōa thî-khàu ai-chhám , ín-ūi ông , jîn-sîn , chèng peh-sìⁿ , ta̍k ke tōa kiáⁿ sí , cheng-siⁿ thâu-chiūⁿ-thai ê ia̍h lóng-chóng sí . Hoat-ló chiū kín-kín kiò Mô͘-se , A-lûn lâi , kā in kóng , Lín kap Í-sek-lia̍t ê lâng lóng-chóng tio̍h kín-kín lī-khui góa ê peh-sìⁿ , khì ho̍k-sāi Iâ-hô-hoa ; gû-iûⁿ ia̍h thang tòa-khì . Ai-ki̍p chèng-lâng ia̍h pek in khì . Í-sek-lia̍t ê lâng kā Ai-ki̍p lâng thó kim , gûn , chhiú-sek , i-chiûⁿ chin-chōe , chiah pē-teh kóaⁿ-kín kiâⁿ . 
Ngá-kok chi̍t-ke chá lâi Ai-ki̍p chí-ū chhit-cha̍p gōa lâng nā-tiāⁿ ; taⁿ chhut Ai-ki̍p ê sî , ióng-kiāⁿ ê lâng ū la̍k-cha̍p bān lâng , kî-û bô sǹg . Tè in kiâⁿ ê lâng put-chí chōe , cheng-siⁿ ia̍h chin-chōe . Án-ni ū èng-giām Siōng-tè chāi-chá só͘ èng-ún A-pek-lia̍p-hán ê ōe , kóng i ê hō͘-è ōe khì gōa-kok , tī-hia siū chin-chōe ê kan-khó͘ , le̍k-kè sì-pah nî ; kàu hit-tia̍p ōe tit-tio̍h chîⁿ-châi , mi̍h-kiāⁿ tò-lâi Ka-lâm-tōe . 
Sui-jiân Hoat-ló hō͘ in kan-khó͘ , chhut-la̍t hām-hāi , lóng bōe chiâⁿ . Sì-pah saⁿ-cha̍p nî bêng-pe̍k , Siōng-tè ēng tōa kôan-lêng kiù I ê peh-sìⁿ , sòa chek-hoa̍t in ê tùi-te̍k . Lán siūⁿ Siōng-tè chit-hō ê khóan-sit , ta̍k-hāng ōe , ta̍k-hāng chai , ta̍k-hāng kong-gī , ta̍k-hāng chiàu tāi-seng só͘ kóng ê ōe ; lán sim-koaⁿ eng-kai kèng-ùi Siōng-tè , óa-khò I , thàn I ê bēng-lēng ; m̄-thang o̍h Hoat-ló ê khóan-sit , kek-khí Siōng-tè siū-khì . 
Siōng-tè hit-mî phah-sí Ai-ki̍p lâng , í-ki̍p cheng-siⁿ lóng-chóng ê tōa-kiáⁿ , nā-sī Í-sek-lia̍t lâng í-ki̍p cheng-siⁿ lóng-chóng hō͘ I pó-chôan sìⁿ-miā . In-ūi án-ni Siōng-tè bēng-lēng Mô͘-se kóng , Í-sek-lia̍t cho̍k ê tiong-kan hōan-nā thâu-chiūⁿ-thai ê ta-po͘-kiáⁿ , kap thâu-chiūⁿ-siⁿ kang ê cheng-siⁿ , lóng-chóng sio̍k tī góa , tio̍h kiò-chòe sèng ê mi̍h , hiàn hō͘ góa . 
Í-sek-lia̍t lâng hō͘ Hoat-ló pàng in khì , chiū chū-chi̍p tī Lân-sek , tùi hia khì , kiâⁿ kàu Sò͘-kat . Mô͘-se chiàu Iok-sek chāi-chá só͘ hoan-hù ê ōe , tòa i ê kut-thâu khì , thang bâi-chòng tī Ka-lâm ê tōe . 
Tùi Ai-ki̍p kàu Ka-lâm , tōa-lō͘ bô jōa-hn̄g . Hit-tiâu lō͘ sī tùi Hui-lī-sū-ê tōe , nā-sī Hui-lī-sū-ê lâng , hit-sî kiông-béng . Í-sek-lia̍t lâng chòe lô͘-châi chiah kú , sim-koaⁿ sió-táⁿ , m̄-káⁿ kap kiông-béng ê lâng saⁿ-thâi . Siōng-tè chiū chhōa in oan-oat ê lō͘ , thang siū kà-sī , keng-kè chhì-liān , kàu ōe kham-tit ji̍p Ka-lâm ê tōe , siat-li̍p kok . Chhin-chhiūⁿ án-ni , Siōng-tè tiàu lâng lâi chòe peh-sìⁿ , bô liâm-piⁿ chiap-la̍p i tī thian-tông , sī hō͘ i keng-kè chōe-chōe chhì-liān , siū kà-sī , kàu ōe kham-tit ū hūn sèng-tô͘ ê gia̍p . 
Í-keng kūn khòng-iá , Siōng-tè chhòng chi̍t-tiâu hûn , chhin-chhiūⁿ thiāu ê khóan-sit , lâi chhōa-lō͘ . Hit ê hûn-thiāu , ji̍t--sî lâi khòaⁿ sī chhin-chhiūⁿ hûn , mî--sî sī kng-kng chhin-chhiūⁿ hé , hō͘ in mî-ji̍t lóng thang kiâⁿ . 
Peh-sìⁿ tiàm tī khòng-iá sì-cha̍p nî kú , hit ê hûn-thiāu siông-siông kap in tī-teh . Hûn-thiāu chìn-chêng , peh-sìⁿ chiū chiūⁿ-lō͘ kiâⁿ ; hûn-thiāu thêng , peh-sìⁿ chiū thêng lâi tah pò-pîⁿ . Lán tiàm tī chit sè-kan , chhin-chhiūⁿ Í-sek-lia̍t lâng tiàm tī khòng-iá , chhin-chhiūⁿ si kóng , “ Lán lâng chiām-tòa tōe-bīn-chiūⁿ , ná tī khòng-iá chi̍t-poaⁿ-iūⁿ . ” 
Siōng-tè chit-tia̍p bô ēng hûn-thiāu chhōa lán , chóng-sī ū ēng Sèng-chheh hō͘ lán ōe bat thiⁿ ê lō͘ , koh siúⁿ-sù Sèng Sîn pó-hō͘ pang-chān lán kiâⁿ ; lán ta̍k ji̍t tio̍h khòaⁿ Sèng-chheh , ta̍k ji̍t tio̍h kiû Sèng Sîn pang-chān , chiah m̄-sái bê-lō͘ . 

Í-sek-lia̍t lâng chiàuSiōng- tè ê bēng-lēng tùi Í-têng koh kiâⁿ , oat kàu Pí-khap-hi-lio̍k , kūn hái-piⁿ tah pò͘-pîⁿ . 
Hoat-ló ông kap i ê jîn-sîn hóan-hóe , m̄-kam-gōan sit-lo̍h chòe kang ê lâng chiah chōe ; Hoat-ló chiū kéng bé-chhia la̍k-pah tiuⁿ , koh chū-chi̍p peng-bé put-chí chōe , khì tui . Tui kàu Âng-hái piⁿ , chiah tio̍h . 
Hit-sî Í-sek-lia̍t ê lâng teh hioh-khùn , sim put-chí pêng-an ; hut-jiân khòaⁿ-kìⁿ Hoat-ló kap chin-chōe peng-teng tui lâi , chiū kiaⁿ kàu-ke̍k . Kiû-kiò Iâ-hô-hoa ê miâ ; koh kā Mô͘-se kóng , Lí siáⁿ-sū chhōa góan chhut Ai-ki̍p , hō͘ góan sí tī chit ê khòng-iá ? Góan tī Ai-ki̍p ê sî , kiám bô kā lí kóng , M̄-thang kiáu-jiáu góan , bóng hō͘ góan ho̍k-sāi Ai-ki̍p lâng mah ? in-ūi ho̍k-sāi Ai-ki̍p lâng pí sí tī khòng-iá sī khah hó . 
Án-ni chiah-ê peh-sìⁿ lóng bô siūⁿ Siōng-tè kap in tī-teh , liâm-piⁿ bōe kì-tit I ê tōa kôan-lêng , lâi hiâm Mô͘-se , si̍t-chāi tōa m̄-tio̍h ; nā-sī Mô͘-se bô siū-khì , lâi an-ùi in ê sim , kóng , Lín m̄-sái kiaⁿ ; Iâ-hô-hoa ōe thòe lín kau-chiàn , lín thang chēng-chēng khiā-teh thèng-hāu ; kìn-á-ji̍t só͘ khòaⁿ-kìⁿ ê Ai-ki̍p lâng , bîn-á-ji̍t bô koh khòaⁿ-kìⁿ . 
Iâ-hô-hoa bēng-lēng Mô͘-se kah peh-sìⁿ khí-sin , m̄-thang iân-chhiân ; nā-sī bô lō͘ thang khì , thâu-chêng ū hái , āu-bīn ū kun-peng ; hái bô kiô , lóng bōe kiâⁿ-tit , ia̍h bô chûn thang kè-khì , taⁿ beh cháiⁿ-iūⁿ ? Siōng-tè koh hián-bêng I ê tōa kôan-lêng , chiong hûn-thiāu î-khì āu-bīn keh-tn̄g kun-peng . Hûn-thiāu ǹg Í-sek-lia̍t lâng hit bīn kng , ǹg kun-peng hit bīn àm , kun-peng thong-mî lóng bōe kong-kek Í-sek-lia̍t lâng . 
Siōng-tè kah Mô͘-se kia̍h koáiⁿ-á kí hái , liâm-piⁿ tōa-hong khí , chhe-khui hái-ni̍h ê chúi ; hái-ni̍h ū chi̍t tiâu ta-lō͘ , siang-pêng ê chúi chhin-chhiūⁿ khiā-chhiûⁿ , Í-sek-lia̍t lâng tùi hit tiâu ta-lō͘ kiâⁿ , ti̍t-ti̍t kè-khì . 
Ai-ki̍p ê kun-peng khòaⁿ-kìⁿ , chiū tui , tè in lo̍h-hái ; kàu hái-tiong , Siōng-tè phah-lōan in ê tūi-ngó͘ , thǹg in ê chhia-lûn , hō͘ i oh kiâⁿ ; kun-peng tōa-kiaⁿ , beh cháu tò-tńg . Hit-sî hái-chúi ha̍p-óa , kun-peng lóng-chóng tîm-sí . 
Siōng-tè ēng chit hō ê tōa kôan-lêng hêng-hoa̍t Ai-ki̍p lâng . Í-sek-lia̍t lâng khòaⁿ-kìⁿ , chiū kèng-ùi chhim-sìn Iâ-hô-hoa Siōng-tè , ia̍h sìn Mô͘-se . Mô͘-se chiū chòe chi̍t siú si hō͘ in lâi gîm , o-ló kám-siā Siōng-tè . 
Í-sek-lia̍t lâng khí-sin koh kiâⁿ , keng-kè khòng-iá saⁿ-ji̍t ê lō͘ , lóng bô khòaⁿ-kìⁿ chúi ; kiâⁿ kàu Má-lat chiah khòaⁿ-kìⁿ ; bōe lim-tit , sī khó͘-bī . In koh ai-òan Mô͘-se kóng , Góan chit-tia̍p beh lim sím-mi̍h ? Mô͘-se pún-sin bô hoat-tit , chiū kiû-kiò Iâ-hô-hoa . Siōng-tè hō͘ Mô͘-se khòaⁿ-kìⁿ chi̍t ki chhâ , Mô͘-se khioh-khí-lâi hiat-lo̍h chúi , chúi pìⁿ chòe chiáⁿ . 
Peh-sìⁿ kàu chiah áu-bân , tú-tio̍h kan-khó͘ liâm-piⁿ hiâm Mô͘-se , Mô͘-se ōe thun-lún , si̍t-chāi sī kî-kòa i ; chóng-sī Siōng-tè thun-lún ê sim bān-pē koh-khah kî-kòa i . I chòe lán ê Thiⁿ-pē siông-siông chiàu-kò͘ pó-hō͘ lán ; lán chòe I ê sòe-kiáⁿ , siông-siông put-hàu ; I iáu-kú thun-lún , si̍t-chāi ū chû-sim bān-pē khah-iâⁿ pē-bú . Siōng-tè m̄-nā thun-lún , koh siat hoat-tō͘ kiù lán , hō͘ I to̍k-siⁿ ê Kiáⁿ thòe lán sio̍k-chōe , chit hō ê un-tián oh-tit kóng . 
Siōng-tè tī Má-lat siat hoat-tō͘ lâi chhì peh-sìⁿ , kóng , Lín nā thàn góa ê bēng-lēng , góa chiū chiàu-kò͘ lín , Ai-ki̍p lâng só͘ tú-tio̍h ê chai-ē , lóng m̄-sái tú-tio̍h . 
Peh-sìⁿ koh kiâⁿ kàu Í-lîm ; chit só͘-chāi hó thang hioh-khùn , ū chúi-chôaⁿ cha̍p-jī khut , chó-chhiū chhit-cha̍p châng . 

Í-sek-lia̍t lâng tùi lîm koh kiâⁿ nn̄g ê lō͘-chām kàu Sìn ê khòng-iá , chiū bô thang chia̍h ; í-keng lī-khui Ai-ki̍p iok-lio̍k chi̍t ge̍h-ji̍t , só͘ tòa-lâi ê bí-niû káⁿ ū chia̍h liáu . Iâ-hô-hoa chá chōe-chōe pái hián-bêng chû-sim , ēng tōa kôan-lêng lâi chiàu-kò͘ in , kiù in ê kan-khó͘ , chit-tia̍p peh-sìⁿ koh tú-tio̍h kan-khó͘ , eng-kai khiam-sùn ê sim thun-lún , lâi kî-tó thok-tiōng Siōng-tè . Khó-sioh peh-sìⁿ tú-tio̍h chit ê kan-khó͘ , liâm-piⁿ koh khí lóe-liām ê sim , hiâm Mô͘-se , A-lûn kóng , Chêng-gōan Iâ-hô-hoa hō͘ góan sí tī Ai-ki̍p , hit sî ū bah kàu móa-tiáⁿ , ū piáⁿ thang chia̍h kàu pá , nā-sī lín-chhōa góan kàu chit ê khòng-iá , beh hō͘ chèng-lâng gō--sí mah ? 
Peh-sìⁿ án-ni hiâm Mô͘-se , A-lûn , si̍t-chāi sī hiâm Siōng-tè , jiá tōa siū-khì ; nā-sī Siōng-tè tōa chû-sim , lîn-bín in ê kan-khó͘ , só͘-í bô liâm-piⁿ kàng hêng-hoa̍t , put-kò hián-bêng tōa êng-kng ê khóan-sit hō͘ in kiaⁿ , ēng chhùi lâi chek-pī in ; sûi-sî ēng tōa kôan-lêng hō͘ in ū mi̍h thang chia̍h ; chiū-sī iâⁿ-pôaⁿ lāi-gōa , ê-hng-sî ian-chhun chōe-chōe pe lâi , chèng-lâng thang lia̍h lâi chòe bah ; chá-khí-sî lō͘-chúi tú-á ta , ū sòe-lia̍p ê mi̍h , chhin-chhiūⁿ sng móa thô͘-kha , chhin-chhiūⁿ iân-sui chí , sek-tī pe̍h , bī-só͘ tiⁿ-tiⁿ , chhin-chhiūⁿ bi̍t-piáⁿ . 
Chit hō mi̍h Í-sek-lia̍t lâng bē-bat khóaⁿ-kìⁿ , chiū kiò chòe Má-ná . Mô͘-se kā in kóng , Che sī Iâ-hô-hoa hō͘ lín thang chia̍h ê piáⁿ ; ta̍k chá-khí ta̍k lâng thang chiàu ke-lāi khiàm-ēng lâi khioh , m̄-thang lâu kàu bîn-á-chài . Ū lâng m̄ thàn , lâu-teh chiū siⁿ thâng , chhàu-bī , lóng bōe chia̍h--tit . Mô͘-se koh kóng , Tē la̍k ji̍t ū thang khioh têng-pē , só͘ beh ēng ê thang chú lâi chia̍h , ū chhun-ê lâu kàu bîn-á-ji̍t bōe pìⁿ-pháiⁿ ; bîn-á-ji̍t sī Iâ-hô-hoa sèng ê An-hioh-ji̍t , má-ná bô kàng-lo̍h , hō͘ lín thang siú An-hioh-ji̍t . Kàu tē-chhit ji̍t , ū lâng m̄ sìn , chiū chhut-khì beh khioh , khioh bô , khang-khang tio̍h-bôa , koh hō͘ Siōng-tè chek-pī in kóng , Lí m̄ thàn góa ê bēng-lēng , góa ê kài-lu̍t , beh kàu sím-mi̍h sî ? 
Lán khòaⁿ chit chat , an-hioh-ji̍t tio̍h chim-chiok siú . Pài-la̍k ta̍k hāng tāi-seng pī-pān , kàu lé-pài-ji̍t lóng m̄-sái chòe kang ; thang kèng-pài Siōng-tè , thiaⁿ tō-lí , iúⁿ-chhī liông-sim . 
Í-sek-lia̍t lâng tiàm tī khòng-iá sì-cha̍p nî kú , kiám-chhái ū sî bô mi̍h thang chia̍h , siông-siông ū má-ná thang khioh . Che sī hō͘ lán chai Siōng-tè tek-khak ta̍k sî chiàu-kò͘ I ê peh-sìⁿ , lán siông-siông thang óa-khò . Chit ê má-ná Sèng-chheh kiò-chòe “ Thiⁿ kàng-lo̍h ê piáⁿ . ” án-ni ōe koan-chiò Kiù-chù , I sī thiⁿ kàng-lo̍h oa̍h-miā ê piáⁿ , iúⁿ-chhī lâng kàu éng-óan-oa̍h . 
Í-sek-lia̍t peh-sìⁿ iáu-kú tiàm tī khòng-iá teh chia̍h má-ná ê sî , A-lûn chiàu Siōng-tè ê bēng-lēng khioh tām-po̍h lok tī kim-ô͘ , siu tī Siōng-tè ê pò͘-pîⁿ chì-sèng ê só͘-chāi , hō͘ āu-tāi ê lâng thang siàu-liām chit ê tāi-chì . 

Í-sek-lia̍t lâng chiàu Siōng-tè ê bēng-lēng lī-khui Sìn ê khòng-iá , kiâⁿ kúi-nā ê lō͘-chām kàu Lí-hui-thêng , bô chúi thang lim . Peh-sìⁿ chi̍t-ē tú-tio̍h chhùi-ta ê kan-khó͘ , liâm-piⁿ bōe kì-tit Siōng-tè ê tōa un-tián , koh-chài khí òan-hūn ê sim , jiáu-lōa n , kā Mô͘-se kóng , tio̍h hō͘ lán góan chúi thang lim ; siáⁿ-sū chhōa góan chhut Ai-ki̍p , hō͘ góan kap kiáⁿ-jî , cheng-siⁿ chhùi-ta kàu sí ? 
Mô͘-se chin kan-khó͘ , kî-tó Siōng-tè kóng , Chit ê peh-sìⁿ teh-beh ēng chio̍h-thâu tìm góa , taⁿ beh cháiⁿ-iūⁿ ? Siōng-tè kah i tio̍h kia̍h hit ki koáiⁿ-á , chhōa peh-sìⁿ ê tiúⁿ-ló khì kàu Hô-lia̍t-soaⁿ , chiong koáiⁿ-á lâi kòng chio̍h-pôaⁿ , chúi chiū lâu-chhut . Mô͘-se chiàu Siōng-tè ê bēng-lēng kiâⁿ , tit-tio̍h chúi hō͘ peh-sìⁿ thang lim . 
Peh-sìⁿ tiàm tī Lí-hui-thêng ê sî , A-má-le̍k cho̍k ê kun-peng lâi beh kong-kek in . Mô͘-se hoan-hù Iok-su-a tio̍h kéng ióng-chòng ê lâng chhut-khì kap A-má-le̍k ê lâng saⁿ-thâi , Mô͘-se chhōa A-lûn , Hō͘-jíⁿ chiūⁿ soaⁿ-téng ; Mô͘-se chhiú kia̍h kóa koáiⁿ- á chhun-khì , kiû Siōng-tè pang-chān I ê peh-sìⁿ . Kóa koáiⁿ- á chhun-khí , Í-sek-lia̍t ê lâng chiū khah-iâⁿ ; kóa koáiⁿ- á pàng-lo̍h , A-má-le̍k lâng khah-iâⁿ . Mô͘-se tiāⁿ-tiāⁿ chhun-khí koáiⁿ-á , chhiú sng pàng--lo̍h-lâi . A-lûn , Hō͘-jíⁿ kng chi̍t tè chio̍h lâi , hō͘ Mô͘-se chē-teh ; nn̄g-lâng siang-pêng khiā , hû-khí Mô͘-se nn̄g ki chhiú kàu ji̍t lo̍h ê sî . Siōng-tè chún Mô͘-se só͘ kiû , hō͘ Í-sek-lia̍t lâng tōa thâi-iâⁿ . Kó͘-chá lâng kî-tó , sī chhiú kia̍h kôan . 
Lâng tùi-te̍k Siōng-tè ê peh-sìⁿ , lō͘-bé tek-khak su ; m̄-sī in-ūi peh-sìⁿ ka-kī ê khùi-la̍t , sī in-ūi Siōng-tè pang-chān . Peh-sìⁿ ài Siōng-tè pang-chān , eng-kai tio̍h pek-chhiat kî-tó bô soah , chiah ōe tit-tio̍h . Lán ta̍k lâng sim-lāi ū su-io̍k , phì-jū sī tùi-te̍k , beh hāi lán ê sim-sîn . Koh ū Mô͘-kúi chòe lán ê tùi-te̍k , siông-siông chhē-phāng , beh ín-iú lán kiâⁿ m̄-tio̍h , bōe kiâⁿ thiⁿ ê lō͘ , chit hō tùi-te̍k , lán lóng bô khùi-la̍t ōe khah-iâⁿ , kai-chài Siōng-tè hoaⁿ-hí siúⁿ-sù Sèng Sîn pang-chān , chóng-sī lán tio̍h pek-chhiat kiû , chiah ōe tit-tio̍h . 
A-má-le̍k cho̍k sī Í-sò ê hō͘-è , tiâu-kò͘-ì lâi kong-kek Siōng-tè ê peh-sìⁿ , Siōng-tè chiū tiāⁿ-tio̍h ê ì-sù , āu-lâi beh lóng-chóng châu-bia̍t A-má-le̍k cho̍k tī tōe-bīn-chiūⁿ , kah Mô͘-se tio̍h chiong chheh lâi kì-chài , hō͘ āu-tāi ê lâng thang chai . Kàu Sat-bó͘-jíⁿ ê sî-chūn chiū èng-giām , A-má-le̍k cho̍k hō͘ Í-sek-lia̍t lâng lóng-chóng châu-bia̍t . 
Í-sek-lia̍t ê lâng tī Lí-hui-thêng thâi-iâⁿ A-má-le̍k ê kun-peng , Mô͘-se chiū tah-tôaⁿ , hō chòe “ Iâ-hô-hoa nî-se ” . Nî-se ê ì-sù sī saⁿ-thâi ê kî , hō͘ lán siūⁿ-tio̍h óa-khò Iâ-hô-hoa chiah ōe khah-iâⁿ tùi-te̍k . 

Mô͘-se iáu-bē chhōa Í-sek-lia̍t ê peh-sìⁿ chhut Ai-ki̍p , tāi-seng chhe i ê bó͘ Se-pho-lat , kap nn̄g ê kiáⁿ , tò-khì Bí-tiân ê tōe , sī gōa-ke tau , chiām-sî tòa . Mô͘-se ê tiūⁿ-lâng Ia̍p-lô thiaⁿ-kìⁿ Siōng-tè ū ēng tōa kôan-lêng , hō͘ Mô͘-se chhōa Í-sek-lia̍t lâng chhut Ai-ki̍p kè An̂g-hái lâi , Ia̍p-lô chiū chhōa Se-pho-lat kap nn̄g ê kiáⁿ lâi kìⁿ Mô͘-se , Mô͘-se thiaⁿ-kìⁿ , chiū ēng hó lé-māu chhut-khì ngiâ-chi̍h in , chhōa in ji̍p pò-pîⁿ . 
Chit ê Ia̍p-lô ū lâng kóng sī Se-pho-lat ê lāu-pē , ū lâng kóng sī Se-pho-lat ê hiaⁿ , chit ê tāi-chì lán bōe-ōe koat-tòan chai ; tōa-pòaⁿ káⁿ sī lāu-pē . 
Mô͘-se chiong Iâ-hô-hoa só͘ kiâⁿ ê koh-iūⁿ ê tāi-chì lâi kiù I ê peh-sìⁿ thoat-lī Ai-ki̍p lâng ê chhiú , ia̍h tī lō͘-ni̍h siông-siông chiàu-kò͘ , lóng-chóng kap Ia̍p-lô kóng , Ia̍p-lô thiaⁿ-kìⁿ chin tōa hoaⁿ-hí , lâi o-ló Iâ-hô-hoa Siōng-tè ke̍k tōa khah-iâⁿ lóng-chóng ê sîn-bêng . Ia̍p-lô chiong sio-chè lâi hiàn hō͘ Siōng-tè . A-lûn kap peh-sìⁿ ê chèng tiúⁿ-ló chū-chi̍p kap Ia̍p-lô chia̍h piáⁿ tī Siōng-tè ê bīn-chêng . 
Kè-ji̍t Mô͘-se chē-ūi sím-phòaⁿ , liāu-lí peh-sìⁿ ê tāi-chì , peh-sìⁿ khiā tī Mô͘-se ê sin-piⁿ , tùi chá-khí kàu ê-hng , hō͘ Mô͘-se bô chi̍t-sî êng . Ia̍p-lô khòaⁿ-kìⁿ , phah-sǹg bô thò-tòng , kiaⁿ-liáu Mô͘-se tòng bōe-tiâu , chiū khǹg i kéng ū châi-lêng sêng-si̍t bô tham-sim kèng-ùi Siōng-tè ê lâng , siat-li̍p in chòe koaⁿ , ū-ê khah tōa , ū-ê khah sòe , thang liāu-lí peh-sìⁿ pêng-siông ê tāi-chì ; nā-sī peh-sìⁿ khah tōa ê tāi-chì thang chhéng-kàu lí , lí iû-gôan chiong Siōng-tè ê kài-lu̍t , hoat-tō͘ , lé-sò͘ , lâi kà-sī chèng-lâng . Mô͘-se thiaⁿ-kìⁿ Ia̍p-lô ê ōe put-chí hó , chiū lâi thàn , ū kéng thò-tòng ê lâng thang chiáng-kóan peh-sìⁿ , ū-ê kóan chi̍t-chheng lâng , ū-ê kóan chi̍t-pah lâng , ū-ê kóan gō͘-cha̍p lâng , ū-ê kóan cha̍p lâng . 
Ia̍p-lô tiàm hia bô jōa-kú , chiū kap Mô͘-se saⁿ-sî , tò-khì Bí-tiân ê tōe . Mô͘-se sàng i khí-sin . 

Í-sek-lia̍t-lâng lī-khui Lí-hui-thêng , khì kàu Se-nái ê khòng-iá , chat-iâⁿ tī soaⁿ-kha . Chá-chêng Siōng-tè ēng hé sio chhì-phè chhut-hiān , bēng-lēng Mô͘-se khì Ai-ki̍p chhōa peh-sìⁿ chhut-lâi , sī kūn chit ê só͘-chāi . Mô͘-se í-keng thàn bēng-lēng chhōa peh-sìⁿ lī-khui Ai-ki̍p , saⁿ ge̍h chiah kàu Se-nái soaⁿ . Mô͘-se chiūⁿ soaⁿ kàu Siōng-tè ê só͘-chāi . Iâ-hô-hoa tùi soaⁿ-ni̍h kiò Mô͘-se , kah i tùi chèng peh-sìⁿ kóng , Góa chek-hoa̍t Ai-ki̍p lâng , hû-chhî lín phì-jū tōa eng-chiáu ēng si̍t hû i ê kiáⁿ , sī beh hō͘ lín kui tī góa , chit ê tāi-chì lín chhin-ba̍k khòaⁿ-kìⁿ , taⁿ lín nā beh thàn góa ê ōe , siū góa ê iok , góa tio̍h lia̍h lín chòe pó-pòe , khah-iâⁿ bān-kok ê lâng , hō͘ lín chòe chè-si ê pang-kok , chiâⁿ-sèng ê peh-sìⁿ . 
Mô͘-se lo̍h-lâi , chiong Siōng-tē ê ōe , lâi kā peh-sìⁿ kóng . Chèng-lâng tâng chhùi ìn kóng , Iâ-hô-hoa só͘ hoan-hù , góan beh lóng-chóng thàn . Mô͘-se koh-chài chiūⁿ soaⁿ , chiong peh-sìⁿ ê ōe , lâi hê-hok . 
Siōng-tè koh kah Mô͘-se tio̍h lo̍h-khì hoan-hù peh-sìⁿ , kin-á-ji̍t , bîn-á-chài tio̍h chim-chiok pī-pān chòe chheng-khì-siùⁿ , in-ūi āu-ji̍t Iâ-hô-hoa beh kàng-lo̍h tī Se-nái soaⁿ-téng , hián-bêng tī chèng peh-sìⁿ ê bīn-chêng . Siōng-tè koh hoan-hù tio̍h ēng lî-pa lâi ûi soaⁿ-kha , hō͘ peh-sìⁿ bōe óa-kūn , kiaⁿ-liáu ōe sí , put-lūn lâng , put-lūn cheng-siⁿ , nā óa-tio̍h tek-khak tio̍h sí ; thèng-hāu sàu-kak ê siaⁿ tōa tân , chiū thang chiūⁿ soaⁿ . 
Mô͘-se lo̍h-lâi hoan-hù peh-sìⁿ , peh-sìⁿ lóng-chóng thàn , chim-chiok pī-pān . Kàu tē-saⁿ ji̍t thàu-chá soaⁿ-téng ū lûi tân , si̍h-nà si̍h , o͘-o͘ ba̍t-ba̍t ê hûn , sàu-kak ê siaⁿ ke̍k tōa tân , piàn iâⁿ-pôaⁿ chèng peh-sìⁿ gī-gī-chhoah ; Mô͘-se chhōa peh-sìⁿ chhut iâⁿ-pôaⁿ khì soaⁿ-kha , tán-chi̍h Siōng-tè . 
Iâ-hô-hoa tī hé-lāi kàng-lîm Se-nái soaⁿ , soaⁿ-téng hé-hun ba̍t-ba̍t , hé-hun chhèng-khí chhin-chhiūⁿ tùi hé-iô chhut , thong soaⁿ tōa tín-tāng . Sàu-kak ê siaⁿ tân kú-kú , ná kú ná tōa . Mô͘-se chhut-siaⁿ , Siōng-tè ēng siaⁿ ìn--i . Iâ-hô-hoa tùi soaⁿ-téng tiàu Mô͘-se lâi , Mô͘-se chiū chiūⁿ-khì . 
Iâ-hô-hoa kah Mô͘-se koh lo̍h-khì , kéng-kài peh-sìⁿ m̄-thang pôaⁿ-kè lî-pa lâi thau-khòaⁿ , kiaⁿ-liáu chōe-chōe lâng ōe sí . Chèng chè-si sui-jiân i ê chit-hūn thang chiū-kūn Siōng-tè , iáu-kú tio̍h siat-hoat ka-kī chheng-khì , chiah ōe bián-tit jiá Siōng-tè tōa siū-khì . Chè-si ia̍h m̄-thang pôaⁿ kè-khì chiūⁿ soaⁿ , to̍k-to̍k Mô͘-se thang chhōa A-lûn chiūⁿ-khì . 
Siōng-tè hián-bêng chit hō chì-sèng ke̍k ui-giâm ê khóan-sit , sī beh hō͘ peh-sìⁿ chhíⁿ-gō͘ , siūⁿ ka-kī ê chē-kòa , kèng-ùi Siōng-tè , m̄-káⁿ hōan-chōe ; ia̍h m̄-káⁿ chhìn-chhái chiū-kūn Siōng-tè . Lâng chai Siōng-tè chit hō ê khóan-sit iáu-kú bô kèng-ùi , hóan-tńg ûi-ke̍h I ê bēng-lēng , si̍t-chāi bóng-tóng kàu-ke̍k . 
Mô͘-se án-ni chiūⁿ-lo̍h , chiong Siōng-tè ê ōe lâi kā peh-sìⁿ kóng-bêng , koh chiong peh-sìⁿ ê ōe khì hê-hok , sī chhin-chhiūⁿ chòe tiong-pó , hō͘ lán siūⁿ Iâ-so͘ Ki-tok ê tāi-chì . I sī chin-si̍t ê tiong-pó , pí Mô͘-se bān-pē khah chun-kùi . Lán ê chōe-kòa tāng-tāng , tōa jiá-tio̍h Siōng-tè ê siū-khì , put-chí tio̍h-kiaⁿ ; chóng-sī Siōng-tè ê kiáⁿ chòe lán ê tiong-pó , thòe lán tam-tng , thòe lán kiû ; chòe lán ê kiù-chú , hō͘ lán ún-tàng , sim-koaⁿ thang tōa pêng-an . 

Siōng-tè kàng-lîm tī Se-nái soaⁿ , ēng hé-hun , ba̍t-hûn , lûi-tân , si̍h-nà , tōe-tāng , sàu-kak ê siaⁿ , lâi hián-bêng ka-kī tī-teh . Siōng-tè sī Sîn , só͘-í bô ēng sím-mi̍h hêng-siōng ê khóan-sit hō͘ peh-sìⁿ khòaⁿ-kìⁿ , to̍k-to̍k ū chhut siaⁿ hō͘ peh-sìⁿ thiaⁿ-kìⁿ . 
Mô͘-se kap chèng peh-sìⁿ teh khiā tī soaⁿ-kha , Siōng-tè tī soaⁿ-ni̍h chhut-siaⁿ kóng : 
Góa Iâ-hô-hoa chiū-sī lín ê Siōng-tè , chhōa lín chhut Ai-ki̍p ê tōe , thoat-lī lô͘-châi ê só͘-chāi , Góa í-gōa m̄-thang ū pa̍t ê Siōng-tè . 
Chí bé kù chiū-sī cha̍p-kài tiong-kan tōe-it tiâu , kah lán tio̍h jīn Iâ-hô-hoa chòe to̍k-it chin ê Siōng-tè , tī I ê bīn-chêng chòe khiam-sùn , thun-lún kan-khó͘ , chīn-sim ho̍k-sāi kèng-pài I nā-tiāⁿ ; tio̍h sìn I , khò I , thiàⁿ I , ǹg I , ūi I , êng-kng I ; m̄-thang lēng-gōa pài sîn-pu̍t , bo̍k-chú , thiⁿ-sài , sèng-tô͘ , á-sī put-kóan bān-hāng só͘ ū-ê ; ia̍h tio̍h pàng-sak lóng-chóng īⁿ-toan , siâ-su̍t , khiàn-sńg ê tāi-chì ; tio̍h tùi Siōng-tè khah tùi-tiōng bān-hāng-mi̍h , lóng m̄-thang chi̍t-tiám-á ûi-ke̍h I ê chí-ì . 
Siōng-tè to̍k-to̍k chi̍t ê , sī thiⁿ-tōe ê tōa Chú-cháiⁿ , bān-mi̍h ê gôan-thâu , chū-jiân jî-jiân ê Sîn , bô ū khí-thâu , bô ū soah-bé , bōe î-e̍k ; ta̍k só͘-chāi tī-teh , ta̍k-hāng chai , ta̍k-hāng ōe ; chì chû-pi , chì kong-gī , chì-sèng , chheng-khì-siùⁿ , kàm-chhat lâng só͘ kiâⁿ , só͘ kóng , só͘ siūⁿ ê hó-pháiⁿ ; só͘-í lâng-lâng tio̍h choan-sim kèng-ùi , him-bō͘ , óa-khò Siōng-tè , hoaⁿ-hí hâng-ho̍k I ê kóan-hat , lóng-chóng thàn I ê bēng-lēng , chiàu I ê hoat-tō͘ lâi kèng-pài ho̍k-sāi . 
Lâng bô chit hō ê sim , bô chit hō ê só͘ kiâⁿ , kiám-chhái lóng bô ho̍k-sāi Siōng-tè , kiám-chhái chiong pa̍t hāng lâi kèng-pài , kiám-chhái tùi-tiōng pa̍t-mi̍h khah tùi-tiōng Siōng-tè , chelóng- chóng sī hōan-tio̍h cha̍p-kài ê thâu-chi̍t tiâu , tōa jiá Siōng-tè ê siū-khì . 
Chit hō ê tō-lí sī chū-jiân ê tō-lí , lóng bô thang piān-pok ; chóng-sī Siōng-tè ài it-hoat bián-lē I ê peh-sìⁿ lâi thàn , chiū iáu-bē kóng-khí kài-lu̍t , tāi-seng kóng-khí I ê tōa un-tián , chiū-sī chhōa chhut Ai-ki̍p ê tāi-chì . Í-sek-lia̍t lâng tī Ai-ki̍p chòe lô͘-châi , Siōng-tè ēng tōa kôan-lêng tháu-pàng in , Í-sek-lia̍t lâng kiám m̄-tio̍h ēng tōa kám-un ê sim ho̍k-sāi Siōng-tè , lóng-chóng chiàu I ê chí-ì lâi kiâⁿ ? Hô-hòng lán pún chòe Mô͘-kúi ê lô͘-châi , chi̍t-sì-lâng bōe-ōe óa Siōng-tè , Siōng-tè ēng koh-khah tōa ê kôan-lêng , hō͘ lán tit-tio̍h tháu-pàng , chiū-sī chhe I to̍k-siⁿ ê kiáⁿ lo̍h-lâi sè-kan thòe lán sio̍k-chōe . Koh hoaⁿ-hí siúⁿ-sù Sèng Sîn kám-hòa lán ê sim , hō͘ lán chi̍t-sì-lâng thang ho̍k-sāi Siōng-tè , lō͘-bé thang chiūⁿ thian-tông tit-tio̍h kú-tn̂g ê hok-khì . Lán kiám m̄-tio̍h pí Í-sek-lia̍t lâng koh-khah tōa kám-un lâi ho̍k-sāi Siōng-tè , chīn-la̍t thàn I lóng-chóng ê hoat-tō͘ mah ? 
Siōng-tè koh kóng : 
M̄-thang tiau-khek ngó͘-siōng lâi chhāi ; put-lūn téng-bīn tī thiⁿ-ni̍h , ē-bīn tī tōe-ni̍h , tōe-ē tī chúi-ni̍h lóng-chóng ê mi̍h , m̄-thang chng in ê siōng , m̄-thang pài in , m̄-thang ho̍k-sāi in ; in-ūi góa Iâ-hô-hoa , lí ê Siōng-tè , sī chì-khì ke̍k-lia̍t ê Siōng-tè , lâng òan-hūn góa , chiū kui-kiū in ê chōe , tùi in pún-sin kàu kiáⁿ-sun saⁿ-sî-tāi ; lâng nā thiàⁿ góa , siú góa ê kài-bēng chiū si-un kàu káng chheng tāi . 
Che sī tē-jī tiâu-kài , kah lán lóng m̄-thang chhòng Siōng-tè ê siōng , ia̍h m̄-thang ēng pa̍t-mi̍h ê siōng lâi pài , kóng sī pài Siōng-tè . Siōng-tè sī Sîn , lán pài I tio̍h ēng sîn ēng sêng-si̍t . Siōng-tè ia̍h sī tōa chú-cháiⁿ , to̍k-to̍k I ōe siat hoat-tō͘ hō͘ lán lâi pài I , lán m̄-thang chū-choan ; só͘-í lâng beh ho̍k-sāi Siōng-tè tio̍h chim-chiok chiàu Sèng-chheh só͘ kà-sī ê hoat-tō͘ , lóng m̄-thang ēng pa̍t-mi̍h ê hoat-tō͘ . 
Siōng-tè koh kóng : 
Lí ê Siōng-tè Iâ-hô-hoa ê miâ m̄-thang lām-sám ēng ; lâng nā lām-sám ēng I ê miâ , Iâ-hô-hoa bô m̄ sǹg i ê chōe-kòa . 
Che sī tē-saⁿ tiâu-kài , kah lán put-chí kèng-ùi Siōng-tè ê miâ , lóng m̄-thang bú-bān ; m̄-thang chhìn-chhái kóng-khí , m̄-thang ēng lâi chiù-chhàm lóe-mē , á-sī kan-chèng bô-iáⁿ kap bô iàu-kín ê tāi-chì ; beh kèng-pài Siōng-tè sim-koaⁿ tio̍h khiân-sêng kèng-ùi , chhùi m̄-thang lām-sám chhìn-chhái kóng . 
Siōng-tè koh kóng : 
Tio̍h kì-liām An-hioh-ji̍t lâi siú chòe sèng ; la̍k ji̍t tio̍h chòe lí lóng-chóng ê khang-khè , nā-sī tē-chhit ji̍t sī Iâ-hô-hoa lí ê Siōng-tè ê An-hioh-ji̍t . Chit ji̍t lí kap lí ê kiáⁿ , cha-bó͘-kiáⁿ , lí ê lô͘-po̍k , lú-pī , cheng-siⁿ , kap tiàm lí tōe-kài ê gōa-pang lâng , lóng m̄-thang chòe-kang ; in-ūi la̍k ji̍t lāi Iâ-hô-hoa chhòng-chō thiⁿ , tōe , hái kap lāi-bīn só͘-ū lóng-chóng ê mi̍h , tē-chhit ji̍t hioh ; só͘-í Iâ-hô-hoa sù-hok tī An-hioh-ji̍t , hō͘ i chiâⁿ-chòe sèng-ji̍t . 
Che sī tē-sì tiâu-kài , kah lán tio̍h chim-chiok siú lé-pài-ji̍t . Hit-ji̍t pàng-soah sè-kan ê sū-chêng , chiah ū-êng thang kiâⁿ kèng-pài Siōng-tè ê tāi-chì . Tio̍h khòaⁿ Sèng-chheh , thiaⁿ tō-lí , lâi iúⁿ-chhī liông-sim ; tio̍h kám-un ê sim o-ló Siōng-tè , tio̍h pek-chhiat ê sim kî-tó , tio̍h chhē ki-hōe thang kà-sī pa̍t-lâng , ín-chhōa lâng saⁿ-kap kiâⁿ thiⁿ ê lō͘ ; tio̍h an-ùi iu-būn ê lâng , kiù kan-khó͘ ê lâng . Chit-hō ê tāi- chí put-chí ha̍p An-hioh-ji̍t ê ì-sù . 
Siōng-tè siat-li̍p An-hioh-ji̍t si̍t-chāi sī tōa un-tián beh lī-ek lâng ; lán chiàu hoat-tō͘ lâi siú , chiū tit-tio̍h sim-lāi tōa lī-ek , thang ǹg-bāng ōe lī-ek chōe-chōe lâng , ia̍h lō͘-bé thang chiūⁿ thian-tông hióng-siū kú-tn̂g ê an-hioh tī Siōng-tè ê bīn-chêng . 
Iâ-so͘ ēng kúi-kù pau-hâm ê ōe lâi kóng-khí téng-bīn sì-tiâu iàu-kín ê ì-sù , chiū-sī kóng . Tio̍h chīn lí ê sim , chīn lí ê sèng , chīn lí ê ì , lâi thiàⁿ Chú lí ê Siōng-tè . 

Siōng-tè koh kóng , Tio̍h kèng lí ê lāu-pē kap lí ê lāu-bú , chiah lí ê nî-ji̍t ōe kú-tn̂g tī Iâ-hô-hoa lí ê Siōng-tè só͘ siúⁿ-sù lí ê tōe-hng . 
Che sī tē-gō͘ tiâu-kài , kah lán tio̍h iú-hàu hâng-ho̍k pē-bú , kèng--i , chiàu i hó ê kà-sī lâi kiâⁿ ; kiám-chhái pē-bú m̄ hó khóan-thāi lán , lán tio̍h thun-lún , m̄-thang ngó͘-ge̍k . Pē-bú kan-khó͘ , lāu , iu-būn , lán tio̍h hoaⁿ-hí un-khûn chiàu-kò͘ pang-chān an-ùi in , lóng m̄-thang khek-po̍k khóan-thāi . 
Pē-bú iáu tī-teh , kiáⁿ put-hàu , kàu sí ê sî lâi chhòng bo̍k-chú , chòe kong-tek , án-ni kiám ōe pó͘ tāi-seng ê put-hàu mah ? Bōe ; chit hō lóng bōe lī-ek pē-bú , koh lâng án-ni kiâⁿ , m̄-nā hōan-tio̍h chí tē-gō͘ tiâu , ia̍h sī hōan-tio̍h thâu-chi̍t tiâu . 
Pē-bú ia̍h tio̍h thiàⁿ i ê kiáⁿ-jî , put-lūn ta-po͘ , cha-bó͘ , lóng sī pîⁿ-pîⁿ siⁿ , tio̍h pîⁿ-pîⁿ thiàⁿ , chīn khùi-la̍t chiàu-kò͘ kà-sī , pē-bú bô chiàu-kò͘ kiáⁿ-jî , kiám-chhái phah-sí , kiám-chhái hiat-ka̍k , che m̄-nā hōan-tio̍h chí tē-gō͘ tiâu-kài , ia̍h hōan-tio̍h tē-la̍k tiâu-kài , Siōng-tè khòaⁿ chòe sī hāi-sí lâng ê chōe . 
Chit ê tē-gō͘ tiâu-kài , sui-jiân kóng-khí pē-bú kap kiáⁿ-jî saⁿ khóan-thāi nā-tiāⁿ , iáu-kú ū pau-hâm koaⁿ-hú kap peh-sìⁿ , sī-tōa kap sī-sòe saⁿ khóan-thāi ê pún-hūn . Chòe sī-sòe tio̍h kèng sī-tōa , chòe peh-sìⁿ tio̍h kèng koaⁿ-hú ; chòe sī-tōa tio̍h thiàⁿ sī-sòe , chòe koaⁿ-hú tio̍h thiàⁿ peh-sìⁿ . 
Siōng-tè koh kóng : 
M̄-thang hāi-sí lâng . 
Chit ê sī tē-la̍k tiâu-kài , kah lán m̄-thang hām-hāi , tio̍h pó-sioh lâng ê sìⁿ-miā . Siōng-tè chhòng-chō lâng sī chiàu ka-kī ê khóan-sit , án-ni lâng hāi-sí lâng , sī-tōa tek-chōe Siōng-tè . Siōng-tè bēng-lēng hit hō lâng tek-khak tio̍h sí , só͘-í siat-li̍p iú-si-koaⁿ thang thâi-sí hêng-hiong ê lâng . 
Tē-it khí-thâu kiâⁿ hāi lâng ê chōe , chiū-sī Kai-ún hāi-sí sió-tī . Siáⁿ-sū hāi-sí i ? Sī in-ūi òan-tò͘ i ê sim , khòaⁿ-kìⁿ sió-tī . Siáⁿ-sū hāi-sí ? Sī in-ūi òan-tò͘ ê sim , khòaⁿ-kìⁿ sió-tī só͘ chòe sī hó , ka-kī só͘ chòe sī pháiⁿ . 
Chit ê tē-la̍k tiâu m̄-nā kìm lán m̄-thang hāi-sí pa̍t-lâng , ia̍h m̄-thang hāi-sí ka-kī ; m̄-nā m̄-thang hāi lâng kàu sí , ia̍h m̄-thang siūⁿ ài hām-hāi lâng ê ì-sù ; lóng m̄-thang òan-hūn oòⁿ-tò͘ ê sim , tio̍h saⁿ-thiàⁿ , saⁿ chiàu-kò͘ . Sù-tô͘ Iok-hān kóng , “ Òan-hūn hiaⁿ-tī ê lâng sī chhin-chhiūⁿ hêng-hiong . ” Chiàu Iâ-so͘ ê kà-sī , lâng bô iân-kò͘ lâi siū-khì i ê hiaⁿ-tī , á-sī lóe-mē hiaⁿ-tī , sī hōan-tio̍h chit ê tē-la̍k tiâu . 
Siōng-tè koh kóng : 
M̄-thang kiâⁿ kan-îm . 
Chit ê sī tē-chhit tiâu-kài , hō͘ lán chai îm-lōan ê tāi-chì sī chin lâ-sâm , Siōng-tè ke̍k òan-hūn , lán ia̍h tio̍h ke̍k òan-hūn . Lâm-lú iáu-bē chiàu hoat-tō͘ kè-chhōa , m̄-thang saⁿ-óa ; í-keng kè-chhōa , tiōng-hu tio̍h thiàⁿ i ê bó͘ , m̄-thang lî--i , ia̍h m̄-thang koh chhōa pa̍t-lâng . Hū-jîn-lâng tio̍h sūn-ho̍k tiōng-hu , m̄-thang pàng-sak i , ia̍h m̄-thang tè pa̍t-lâng . Lán ê seng-ku sī Sèng Sîn ê tiān , só͘-í tio̍h chheng-khì , m̄-thang bak lâ-sâm . Put-lūn kè-chhōa , iáu-bē kè-chhōa , lóng-chóng tio̍h liâm-thí khì-chiat , bián-tit jiá-tio̍h Siōng-tè ê siū-khì . Chiàu Iâ-so͘ ê kà-sī , lâng khòaⁿ-kìⁿ lú-sek lâi khì su-io̍k , sī hōan-tio̍h chit ê tē-chhit tiâu-kài . 
Siōng-tè koh kóng : 
M̄-thang thau-the̍h . 
Chit ê sī tē-poeh tiâu-kài , m̄-nā kìm lóng-chóng bêng-bêng chòe-chha̍t thau-the̍h ê tāi-chì , ia̍h ū kìm lóng-chóng pháiⁿ kè-bô͘ , kap kan-khiáu ê hoat-tō͘ , lâi tit-tio̍h lâng ê chîⁿ-châi mi̍h-kiāⁿ ; án-ni-siⁿ oan-óng lâng , chhiúⁿ-kiap--lâng , phiàn-lâng , chhin-chhiūⁿ ēng té ê chhioh , khin ê chhìn , sòe ê táu , koâiⁿ ê kè , kē ê hè , chòe-chhiú , pháiⁿ-chîⁿ , pháiⁿ-gûn , pàng tāng-lāi , kap lóng-chóng put-gī ê pō͘-sò͘ lâi tit-tio̍h lâng ê châi-bu̍t , che lóng-chóng sī hōan-tio̍h chit ê tē-poeh tiâu . 
Lán m̂-thang thau-the̍h lâng ê châi-bu̍t , hóan-tńg tio̍h siông-siông tô͘-bô͘ khòaⁿ ōe lī-ek lâng . Sù-tô͘ Pó-lô kóng , Lâng tāi-seng thau-the̍h , bo̍h-tit koh-chài thau-the̍h , lêng-khó͘ tio̍h-bôa gâu chòe-kang , kàu ōe pang-chān khiàm-kheh ê lâng . 
Siōng-tè koh kóng : 
M̄-thang chòe pe̍h-chha̍t ê kan-chèng , khek-khui lí ê chhù-piⁿ . 
Chit ê sī tē-káu tiâu-kài , kìm lóng-chóng pe̍h-chha̍t ê tāi-chì ; m̄-thang bû-lō͘a lâng , m̄-thang kóng ka-chiah-āu ê ōe húi-pòng lâng , lâng ê miâ-siaⁿ lán tio̍h pó-sioh , m̄-thang phah-pháiⁿ ; put-lūn kap lâng kau-pôe , chòe seng-lí , pān tāi-chì , siông-siông tio̍h láu-si̍t , m̄-thang kóng-chhut chi̍t-tiám-á bô-iáⁿ ê ōe . Sèng-chheh kóng , Pe̍h-chha̍t ê ōe kap phiàn-lâng ê tāi-chì lóng-chóng tùi Mô͘-kúi chhut , hō͘ Siōng-tè kek òan-hūn , só͘-í kóng pe̍h-chha̍t ê lâng tio̍h tîm-lûn , bōe chiūⁿ thian-tông . 
Siáⁿ-sū kóng chi̍t kù “ Lí ê chhù-piⁿ ? ” sī beh hō͘ lán kì-tit sè-kan bān-bān lâng pîⁿ-pîⁿ sī Siōng-tè só͘ chhòng-chō--ê , lóng-chóng tùi sí-chó͘ chhut , tāi-ke chòe hiaⁿ-tī , tio̍h saⁿ-thiàⁿ . 
Siōng-tè koh kóng : 
M̄-thang tham lí ê chhù-piⁿ ê chhù , m̄-thang tham lí ê chhù-piⁿ ê bó͘ , lô͘-po̍k , lú-pī , gû , lû , kap lí ê chhù-piⁿ lóng-chóng ê mi̍h . 
Chit ê sī tē-cha̍p tiâu-kài , kìm lóng-chóng tham-sim ê tāi-chì , hō͘ lán chai Siōng-tè ê kài-lu̍t sī giâm-giâm kóan kàu lán ê sim-tóe : m̄-nā kìm-chí ta̍k-hāng gōa-phê pháiⁿ ê só͘ kiâⁿ , ia̍h ū kìm-chí sim-lāi ta̍k-hāng pháiⁿ ê ì-sù ; m̄-nā hoan-hù ta̍k hāng hó ê phín-hēng , ia̍h ū hoan-hù ta̍k hāng hó ê sèng-chêng . 
Chí bé-bīn la̍k-tiâu iàu-kín ê ì-sù , Iâ-so͘ ēng nn̄g kù ōe pau-hâm lâi kóng-khí , chiū-sī kóng , “ Tio̍h thiàⁿ lí ê chhù-piⁿ chhin-chhiūⁿ thiàⁿ ka-kī . ” 
Iâ-hô-hoa sī lán ê Siōng-tè , lán tio̍h chīn-sim , chīn-sèng , chīn-la̍t , chīn-ì , kèng-ài I ; lâng sī lán ê chhù-piⁿ , lán tio̍h thiàⁿ i chhin-chhiūⁿ thiàⁿ ka-kī ; che lóng-chóng sī Siōng-tè cha̍p-tiâu ê kài-lu̍t iàu-kín ê ì-sù , ia̍h sī chū-jiân ê tō-lí , ke̍k hó ke̍k giâm ; lâng bô chit hō ê sim , bô chit hō ê só͘ kiâⁿ , kiám m̄-tio̍h tam-tng Siōng-tè tāng-tāng kú-tn̂g ê siū-khì mah ? 
Khó-sioh lán lóng-chóng í-keng hōan-tio̍h chit ê kài-lu̍t , liông-sim phah-pháiⁿ , bô khùi-la̍t ōe thàn kàu chīn ; chit-tia̍p nā bōe thàn , bêng-bêng bōe pó͘ tāi-seng ê khiàm-kheh ; taⁿ ū sím-mi̍h lō͘ thang siám-pī hêng-hoa̍t , tit-tio̍h un-tián á bô ? Kám-siā Siōng-tè chhe to̍k-siⁿ ê Kiáⁿ lâi thòe lán lóng-chóng thàn , ia̍h thòe lán lóng-chóng tam-tng , lán óa-khò I ê kong-lô , Siōng-tè tio̍h sià-bián lán ê chōe , koh siúⁿ-sù Sèng Sîn pang-chān lán ê sim ài lóng-chóng thàn . 

Peh-sìⁿ khòaⁿ-kìⁿ Se-nái soaⁿ-téng o͘-àm , ba̍t-hûn , ū si̍h-nà , ū lûi , ū sàu-kak ê siaⁿ , soaⁿ-sè tín-tāng ; koh tùi hé-tiong ū Siōng-tè ê tōa-siaⁿ kóng chhut cha̍p-kài ê ōe ; peh-sìⁿ tōa-kiaⁿ thè-khui , m̄-káⁿ óa-kūn , m̄-káⁿ thiaⁿ Iâ-hô-hoa ê siaⁿ , chiū kiû Mô͘-se kóng , Lí kap góan kóng , góan chiū ōe thiaⁿ ; m̄-thang hō͘ Siōng-tè kap góan kóng , kiaⁿ-liáu ōe sí . Mô͘-se an-ùi in kóng , M̄-sái kiaⁿ ; Siōng-tè kàng-lîm chhì-khòaⁿ lín , hō͘ lín kèng-ùi , bián-tit hōan-chōe . 
Peh-sìⁿ hn̄g-hn̄g teh khiā , Mô͘-se koh-chài chiū-kūn Siōng-tè só͘ tiàm ba̍t-hûn ê só͘-chāi . Siōng-tè chiong chōe-chōe ê hoat-tō͘ kā i kóng , beh hō͘ peh-sìⁿ khah siông-sè chai cháiⁿ-iūⁿ tio̍h ho̍k-sāi Siōng-tè , cháiⁿ-iūⁿ tio̍h saⁿ khóan-thāi , lâng hōan-chōe cháiⁿ-iūⁿ tio̍h pān . Siōng-tè koh èng-ún beh chhe chi̍t ê thiⁿ-sài kap in khì , chhōa-lō͘ chiàu-kò͘ pó-hō͘ in ; peh-sìⁿ nā khéng thiaⁿ chit ê thiⁿ-sài , chiū ū hok-khì ; nā ûi-ke̍h chiū tio̍h siū-chōe . 
Chit ê thiⁿ-sài sī Iâ-hô-hoa ê Sù-chiá , káⁿ sī Siōng-tè ê kiáⁿ , chāi-chá ū sî chioh lâng ê siōng lâi chhut-hiān ; Í-sek-lia̍t lâng tiàm khòng-iá ê sî , ēng hûn-thiāu lâi chhut-hiān ; jiân-āu kàng-seng chòe lâng , thòe lán sio̍k-chōe , chiū-sī lán ê Chú Iâ-so͘ Ki-tok . 
Mô͘-se chiong Iâ-hô-hoa ê ōe lâi kā peh-sìⁿ kóng-bêng , tāi-ke chiū ín kóng , “ Iâ-hô-hoa só͘ hoan-hù ê , góan beh lóng-chóng kiâⁿ . ” 
Mô͘-se chiong Siōng-tè só͘ kóng ê ōe lâi siá chòe chheh ; koh tah tôaⁿ tī soaⁿ-kha , chiong kúi chiah gû lâi thâi , hiàn chòe sio-chè ; ēng gû ê hui̍h chi̍t-pòaⁿ lâi hiù tī tôaⁿ-ni̍h , chiong chheh lâi tha̍k ; peh-sìⁿ thiaⁿ-kìⁿ chiū kóng , Iâ-hô-hoa só͘ hoan-hù , góan beh lóng-chóng thàn lâi kiâⁿ . Mô͘-se chiah chiong só͘ chhun ê hui̍h lâi hiù tī chèng peh-sìⁿ , kā in kóng , Iâ-hô-hoa kóng chiah-ê ōe kap lán li̍p-iok , chit ê chiū-sī li̍p-iok ê hui̍h . 
Ań-ni khòaⁿ , chè-tôaⁿ tio̍h boah hui̍h , chiah thang ēng lâi hiàn-chè-siōng-tè , peh-sìⁿ ia̍h tio̍h boah hui̍h , Siōng-tè chiah ōe kap in li̍p-iok . Che sī hō͘ lán chai ū chōe ê lâng nā bô sio̍k-chōe lóng bô thang chiū kūn Siōng-tè . Cheng-siⁿ ê hui̍h kiám ōe thòe lâng sio̍k-chōe mah ? Bōe ; to̍k-to̍k Iâ-so͘ Ki-tok ê hui̍h chiah ōe . 
A-lûn , Ná-tap A-pí-hō͘ kap Í-sek-lia̍t ê tiúⁿ-ló chhit-cha̍p lâng , hō͘ Siōng-tè tiàu in kap Mô͘-se chiūⁿ-soaⁿ , khì kìⁿ Siōng-tè . Siōng-tè chhut-hiān ê só͘-chāi tōa êng-kng ê khóan-sit , kha-ē chhin-chhiūⁿ chhiⁿ ê ge̍k lâi pîⁿ-pho͘ , chhin-chhiūⁿ thiⁿ-téng ê chhàn-lān , hiah-ê lâng kìⁿ-tio̍h , lâi lim-chia̍h tī Siōng-tè ê bīn-chêng ia̍h bô tú-tio̍h siong-hāi . Iâ-so͘ ê hui̍h sóe-chheng lán ê chōe , lán ia̍h ōe kìⁿ-tio̍h Siōng-tè . 
Siōng-tè chhòng nn̄g tè chio̍h-pi lâi khek cha̍p-tiâu-kài , tiàu Mô͘-se chiūⁿ-lâi the̍h lo̍h-khì . 

Mô͘-se kap kun-sûi i ê lâng Iok-su-a chiūⁿ-soaⁿ , thèng-hāu la̍k ji̍t kú . Ū hûn jia-khàm soaⁿ-bīn ; Iâ-hô-hoa ê êng-kng chhut-hiān tī soaⁿ-téng . Kàu tē-chhit ji̍t Siōng-tè tiàu Mô͘-se , Mô͘-se chiū chiūⁿ-khì , ji̍p hûn-lāi , tiàm hia sì-cha̍p mî-ji̍t . 
Siōng-tè ēng chōe-chōe hāng kà-sī Mô͘-se , hoan-hù tio̍h chhòng chi̍t keng pò͘-pîⁿ chòe Iâ-hô-hoa ê tiān . Pò͘-pîⁿ ê khóan-sit tio̍h jōa tn̂g , jōa khoah , jōa koâiⁿ , tio̍h ēng sím-mi̍h lâi chòe . Pò͘-pîⁿ lāi-bīn ê khì-kū , chè-si ê lé-ho̍k , siat-li̍p chè-si ê hoat-tō͘ , lé-sò͘ , chiah-ê tāi-chì Siōng-tè hoan-hù Mô͘-se chin siông-sè . Siáⁿ-sū án-ni ? Sī beh hō͘ lán chai lâng ho̍k-sāi Siōng-tè lóng m̄-thang chū-choan , tio̍h chiàu Siōng-tè só͘ kà-sī ê hoat-tō͘ ; chiah-ê tāi-chì mi̍h-kiāⁿ ia̍h koan-chiò Kiù-chú kiù lâng ê tāi-chì . Siōng-tè koh hoan-hù tio̍h chim-chiok siú An-hioh-ji̍t . 
Chiah-ê tāi-chì hoan-hù bêng-pe̍k , Siōng-tè chiong só͘ khek ê chio̍h-pi ho͘ Mô͘-se . Chio̍h-pi ū nn̄g-tè , siang-pêng ū jī , sī Siōng-tè pún-sin siá--ê . 
Peh-sìⁿ tiàm tī soaⁿ-kha thèng-hāu Mô͘-se kú-kú , khòaⁿ lóng bô lâi , m̄-chai tah-lo̍h khì , peh-sìⁿ chiū chhiáⁿ A-lûn chhòng Siōng-tè ê siōng thang chhōa in ê lō͘ . 
A-lûn eng-kai tio̍h chek-pī peh-sìⁿ , ēng tō-lí kà-sī in , nā-sī A-lûn sió-táⁿ chiū thàn peh-sìⁿ ê ì-sù , kah in tio̍h the̍h kim-khì hō͘ i . A-lûn chiong chiah-ê kim-khì lâi chù chòe chi̍t-chiah gû-á ê siōng . Peh-sìⁿ lâi khòaⁿchiū kóng , Che sī chhōa góan chhut Ai-ki̍p ê Siōng-tè . A-lûn chiū khí tôaⁿ tī gû-á siōng ê bīn-chêng , hoan-hù peh-sìⁿ , kóng , Bîn-á-chài sī Iâ-hô-hoa ê choeh-kî . Bîn-á thàu-chá peh-sìⁿ khí-lâi , chiong lé-mi̍h lâi hiàn-chè tī tôaⁿ-ni̍h , chē-teh lim-chia̍h , khí-lâi thiàu-bú tī gû-á ê bīn-chêng . 
Chiàu án-ni khòaⁿ peh-sìⁿ ê ì-sù , m̄-sī beh pàng-sak Iâ-hô-hoa khì pài pa̍t ê sîn , chóng-sī chiàu pài ngó͘-siōng ê lâng ê khóan-sit lâi pài Iâ-hô-hoa Siōng-tè , sī tú-tú hōan-tio̍h tē-jī tiâu-kài giâm-giâm kîm ê só͘-kiâⁿ . 
Peh-sìⁿ kàu chiah kín lóng bōe kì-tit Siōng-tè ê kài-lu̍t , liâm-piⁿ pōe-pōan só͘ kiat ê iok , sī ke̍k-tōa hiau-hiám . 
Chit ê tāi-chì Siōng-tè lóng-chóng khòaⁿ-kìⁿ , kah Mô͘-se tio̍h liâm-piⁿ lo̍h-khì , in-ūi peh-sìⁿ tōa hōan-chōe , pōe-iok Siōng-tè , chù gû-á ê siōng chheng-ho͘ chòe chhōa in chhut Ai-ki̍p ê Siōng-tè , lâi hiàn-chè kèng-pài ; ia̍h kóng , Tio̍h hō͘ góa lóng-chóng châu-bia̍t in , lâu lí ê hō͘-è chiâⁿ-chòe tōa pang-kok . Mô͘-se put-chí thiàⁿ peh-sìⁿ , chiū thòe in kî-tó , kiû Siōng-tè tio̍h siàu-liām tú-á só͘ kiâⁿ ê tōa kôan-lêng kiù peh-sìⁿ chhut Ai-ki̍p ; nā châu-bia̍t Í-sek-lia̍t ê lâng , kiaⁿ-liáu Ai-ki̍p ê lâng thiaⁿ-kìⁿ ōe húi-pòng . Koh tio̍h siàu-liām chāi-chá ū èng-ún A-pek-lia̍p-hán , Í-sat , Ngá-kok beh chiong Ka-lâm ê tōe siúⁿ-sù in ê hō͘-è . Siōng-tè chún Mô͘-se só͘ kiû . Lán ia̍h ū hóan-pōe Siōng-tè ê kài-lu̍t , kai-chài ū Iâ-so͘ Ki-tok chòe Tiong-pó thòe lán kiû , só͘-í m̄-sái châu-bia̍t . 
Mô͘-se chiū the̍h nn̄g tè chio̍h-pi lo̍h-lâi Iok-su-a ê só͘-chāi . Iok-su-a thiaⁿ-kìⁿ peh-sìⁿ hōa-hōa-háu , chiū kā Mô͘-se kóng , Iâⁿ-pôaⁿ ū saⁿ-thâi ê siaⁿ . Mô͘-se kóng , M̄-sī thâi-iâⁿ thâi-su ê siaⁿ , sī chhiùⁿ-koa . 
Mô͘-se kūn-óa iâⁿ-pôaⁿ , khòaⁿ-kìⁿ hit chiah gû-á ê siōng , peh-sìⁿ teh thiàu-bú tī gû-á bīn-chêng . Mô͘-se chiū tōa siū-khì , hiat nn̄g-tè chio̍h-pi phah-phòa tī soaⁿ-kha . 

Mô͘-se ji̍p-siâⁿ chek-pī A-lûn , mn̄g i siáⁿ-sū chòe chit ê tāi-chì , hō͘ peh-sìⁿ hām-lo̍h tāng-chōe . Mô͘-se ēng hé lâi sio gû-á ê siōng , tûi chhùi-chhùi chhin-chhiūⁿ hún , hiat-lo̍h chúi , kah Í-sek-lia̍t lâng tio̍h lim . Mô͘-se khiā tī iâⁿ-mn̂g kiò kóng , Kèng-hōng Iâ-hô-hoa ê lâng tio̍h lâi góa chit-ni̍h . Lī-bī cho̍k ê lâng liâm-piⁿ chū-chi̍p , Mô͘-se kā in kóng , Í-sek-lia̍t ê Siōng-tè Iâ-hô-hoa bēng-lēng tio̍h kia̍h to ji̍p iâⁿ-lāi thâi pài ngó͘-siōng ê lâng , put-lūn hiaⁿ-tī , pêng-iú , tâng-phōaⁿ , lóng tio̍h thâi-sí . Lī-bī lâng thàn Mô͘-se ê ōe , hit ji̍t iok-lio̍k sí saⁿ-chheng lâng . 
Bîn-á-ji̍t Mô͘-se kā peh-sìⁿ kóng , Lín tōa hōan-chōe , taⁿ góa beh chiūⁿ-khì , khòaⁿ ōe kiû sià-bián . Mô͘-se koh chiūⁿ-soaⁿ , jīn peh-sìⁿ tāng-chōe , khún-kiû Siōng-tè tio̍h sià-bián . Siōng-tè chún Mô͘-se só͘ kiû , khoan-iông peh-sìⁿ , bô beh châu-bia̍t ; èng-ún beh chhe I ê sù-chiá iû-gôan chhōa in ê lō͘ , chóng-sī bô lóng-chóng sià-bián , chiū kóng thèng-hāu hêng-hoa̍t ê sî kàu , chiū beh kàng chek-hoa̍t . 
Siōng-tè hoan-hù Mô͘-se thang kap peh-sìⁿ khì Ka-lâm ê tōe , in beh chhe chi̍t ê thiⁿ-sài tī lín ê thâu-chêng khì kóaⁿ-chhut hit-ni̍h ê lâng , nā-sī góa m̄ kap lín khì , kiaⁿ-liáu tī lō͘-ni̍h ōe châu-bia̍t lín . 
Mô͘-se chiong Siōng-tè ê ōe kā peh-sìⁿ kóng , peh-sìⁿ tōa iu-būn . Mô͘-se chiong chi̍t keng ê pò͘-pîⁿ sóa tī iâⁿ-pôaⁿ ê gōa-bīn , hō-miâ chòe Chū-hōe ê pò͘-pîⁿ . Lâng beh kiû Iâ-hô-hoa , tio̍h chhut iâⁿ-gōa khì Chū-hōe ê pò͘-pîⁿ . Tī chit ê pò͘-pîⁿ Iâ-hô-hoa kap Mô͘-se tùi-bīn kóng , chhin-chhiūⁿ lâng kap pêng-iú kóng ōe . 
Mô͘-se kiû Siōng-tè m̄-thang lī-khui I ê peh-sìⁿ , tek-khak tio̍h kap in khì . Siōng-tè chún . Mô͘-se koh kiû ài ba̍k-chiu khòaⁿ-kìⁿ Siōng-tè êng-kng ê bīn . Siōng-tè chún , kóng beh hián-chhut I ê tek-hēng , tām-po̍h ê êng-kng hō͘ i khòaⁿ , nā-sī m̄-chún Mô͘-se lóng-chóng khòaⁿ , kiaⁿ-liáu ōe sí . Siōng-tè ê Sîn , lâng ê ba̍k-chiu thái-thó ōe khòaⁿ-kìⁿ ? Siōng-tè ia̍h sī chì-sèng , I ê pún-chit bû-kiông-chīn , lâng iáu-kú tiàm sè-kan , nā khòaⁿ-kìⁿ , kiám ōe tí-tng mah ? Thèng-hāu kàu thian-tông chiah ōe kham-tit kìⁿ-tio̍h Siōng-tè . 

Siōng-tè hoan-hù Mô͘-se tio̍h chhòng nn̄g-tè chio̍h-pi chhin-chhiūⁿ tāi-seng só͘ phah-phòa--ê , tòa lâi soaⁿ-téng , hō͘ i koh siá cha̍p-kài ê ōe . 
Mô͘-se thàn bēng-lēng , chiūⁿ soaⁿ teh thèng-hāu , Siōng-tè ēng hûn kàng-lîm keng-kè , kóng ka-kī ê miâ , chiū kóng , Iâ-hô-hoa . Iâ-hô-hoa Siōng-tè jîn-chû , lîn-bín , gâu thun-lún , tōa si-un , tōa sêng-si̍t ; si-un hō͘ lâng kàu chiâⁿ chheng tāi , sià-bián kè-sit chōe-ok ; koat-tòan bô lia̍h ū chōe ê chòe bô chōe , sī kui-kiū lâng ê chōe kàu kiáⁿ-sun saⁿ-sì tāi , Mô͘-se kín-kín phak teh pài , kî-tó kóng , Góanā tit-tio̍h Siōng-chú Lí ê un-tián , kiû Lí kap góan khì ; peh-sìⁿ kó-jiân ngī-sim , tio̍h sià-bián góan ê chōe-ok , siu góan chòe Lí ê peh-sìⁿ . 
Siōng-tè chún Mô͘-se só͘ kiû , koh-chài iok beh chiong Ka-lâm ê tōe siúⁿ-sù in , chóng-sī peh-sìⁿ tio̍h kín-sīn , m̄-thang bak-tio̍h pài ngó͘-siōng ê chōe , só͘-í lóng m̄-thang kap Ka-lâm ê lâng kiat-iok , ia̍h m̄-thang kap in kè-chhōa . Siōng-tè koh hoan-hù kúi-nā hāng ê hoat-tō͘ kap lé-sò͘ peh-sìⁿ eng-kai kiâⁿ . 
Mô͘-se koh-chài tiàm soaⁿ-téng sì-cha̍p mî-ji̍t , lóng bô lim-chia̍h . Siōng-tè koh siá cha̍p-kài ê jī , chiong chio̍h-pi hō͘ Mô͘-se the̍h lo̍h--khì . 
Mô͘-se kàu iâⁿ-pôaⁿ , A-lûn kap chèng peh-sìⁿ khòaⁿ-kìⁿ i ê bīn kng-kng , chiū kiaⁿ m̄-káⁿ chiū-kūn i . Mô͘-se ê bīn cháiⁿ-iūⁿ kàu chiah kng ? Sī tī soaⁿ-téng kap Siōng-tè kóng-ōe , Siōng-tè ê êng-kng chiò-kng i ê bīn . Mô͘-se khòaⁿ-kìⁿ peh-sìⁿ teh kiaⁿ , chiū chiong phè-á jia i ê bīn , peh-sìⁿ chiah káⁿ chiū-kūn i , thiaⁿ i ōe ; nā-sī ji̍p pò͘-pîⁿ kap Siōng-tè kóng-ōe , phè-á chiū hian khí-lâi . 

Mô͘-se chū-chi̍p peh-sìⁿ , chiong Siōng-tè só͘ hoan-hù chòe pò͘-pîⁿ ê tāi-chì , kā chèng-lâng kóng-bêng , giâm-giâm kóng tio̍h siú An-hioh-ji̍t ; sui-jiân beh chòe Siōng-tè ê pò͘-pîⁿ , chit hō ê kang An-hioh-ji̍t ia̍h m̄-thang chòe . 
Mô͘-se kah peh-sìⁿ tio̍h the̍h kim , gûn , tâng , sòaⁿ , mî , iûⁿ-mn̂g , phê , chhâ , pó-chio̍h , chit hō ê mi̍h lâi hiàn hō͘ Siōng-tè , thang chòe chū-hōe ê pò͘-pîⁿ , kap pò͘-pîⁿ lāi ê khì-kū , chè-si ê lé-ho̍k ; ia̍h hoan-hù gâu chòe-kang ê lâng tio̍h lâi chòe . Peh-sìⁿ chèng-lâng chin hoaⁿ-hí , ū-ê hiàn kim , gûn , mi̍h-kiāⁿ , ū-ê chòe kang , hū-jîn-lâng ia̍h chòe lú-kang . Mi̍h-kiāⁿ ta̍k-hāng kàu-gia̍h , Mô͘-se hoan-hù peh-sìⁿ m̄-sái koh hiàn . 
Peh-sìⁿ án-ni kiâⁿ put-chí hó , thang hō͘ lán khòaⁿ-iūⁿ . Lán tio̍h chin hoaⁿ-hí chiong ka-kī ê chîⁿ-châi mi̍h-kiāⁿ , seng-khu ê khùi-la̍t , sim-pak ê châi-tiāu , lóng-chóng hiàn hō͘ Siōng-tè . Ta-po͘-lâng , hū-jîn-lâng , gín-á , lóng tio̍h pang-chān Siōng-tè ê kang ; ū chîⁿ--ê tio̍h ēng chîⁿ , ū khùi-la̍t--ê tio̍h ēng khùi-la̍t , ū kháu-châi--ê , tio̍h ēng kháu-châi , lóng-chóng ēng pek-chhiat ê sim lâi kî-tó . 
Siōng-tè kéng chi̍t lâng miâ Pí-sat-lia̍t , hō͘ i chhang-miâ tì-hūi ōe chòe sai-hū-thâu ; koh kéng chi̍t lâng miâ A-hô-lī-pa lâi pang-chān ; chí nn̄g lâng ka-kī chòe , koh kà-sī pa̍t lâng cháiⁿ-iūⁿ tio̍h chòe . 
Só͘ pī-pān--ê chiū-sī put-chí chōe ê iù-pò͘ , ū-ê siù chin súi , ū-ê chí , chhiah , âng , sam-sek , ū-ê siù ki-lō͘-peng ; koh ū iûⁿ-mn̂g pò͘ , ū kang-iûⁿ phè ní âng-sek , ū hái-thoah phê , ū kim-kau , gûn-kau , tâng-kau . Ū chō-kiap-chhâ ê khiā-pán , hoâiⁿ-kông kap thiāu , lóng-chóng an kim ; ū kim-khôan , gûn-khôan , gûn-chō , tâng-chō , tâng-thiāu . ū mn̂g-lî sam-sek siù ki-lō͘-peng chin súi . Ū iok-kūi , tn̂g saⁿ-chhioh chhit-chhùn-pòaⁿ , koâiⁿ , khoah nn̄g-chhioh nn̄g chhùn-pòaⁿ , sī chō-kiap-chhâ chòe ê , lāi-gōa an kim , siang-pêng ū nn̄g ê kim-khôan kòa kǹg thang kng . Iok-kūi ê kòa sī kim chòe , siang-thâu ū ki-lō͘-peng chhin-chhiūⁿ chiáu-si̍t tián-khui , ki-lō͘-peng ê tiong-kan miâ chòe Si-un ê só͘-chāi . Ū chi̍t tè pâi piáⁿ ê toh , tn̂g saⁿ-chhioh , khoah chhioh-pòaⁿ , koâiⁿ nn̄g-chhioh nn̄g-chhùn-pòaⁿ , sī chō-kiap-chhâ chòe , an kim , siang-pêng nn̄g ê kim-khôan kòa kǹg ; toh ê pôaⁿ , sî , óaⁿ-phiat , lóng sī kim chòe . Ū chi̍t ê teng-tâi , tiong chi̍t ki , siang-peng saⁿ-ki , kiōng ū chhit pha hé , teng-tâi hé-chián tóe hé-sái ê ti̍h lóng sī kim chòe . Ū sio-hiuⁿ ê tôaⁿ , sù-hong chhioh-pòaⁿ , koâiⁿ saⁿ-chhioh , sī chō-kiap-chhâ chòe , an kim siang-pêng ū kim-khôan kòa kǹg ; ū kùi-khì ê ko-iû kap phang ê hiuⁿ . Ū sio-chè ê tôaⁿ , sù-hong chhit-chhioh-pòaⁿ , koâiⁿ sì-chhioh-pòaⁿ ; sī chō-kiap-chhâ chòe , an tâng , siang-pêng tâng-khôan kòa kǹg , tôaⁿ ê khì-kū lóng sī tâng chòe ; koh ū tâng-phûn . Chit hō ê mi̍h chin kùi-khì , ta̍k hāng chiâu-chn̂g chhòng piān . 
Pí-sat-lia̍t , A-hô-lī-pa téng , ēng iù-pò͘ , kim-sòaⁿ , pó-chio̍h , n̂g-kim lâi chòe chè-si ê lé-ho̍k . Só͘ chhòng--ê ū kong-ho̍k kap tòa , lóng sī ēng kim-sòaⁿ kap sam-sek ê iù-pò͘ lâi chhòng . Ū nn̄g tè ge̍k siuⁿ kim khek cha̍p-jī chong-phài ê miâ , tiò tiâu tī kong-ho̍k keng-thâu ê só͘-chāi . Ū pó͘-kòa ēng sam-sek iù-pò͘ lâi chòe , tiong-kan ū cha̍p-jī hō pó-chio̍h siuⁿ kim khek cha̍p-jī chong-phài ê miâ , siang-pêng ū kim-khôan , kim-liān , thang pa̍k kong-ho̍k , pó͘-kòa lāi ū o͘-lêng thó͘-bêng ê mi̍h , thang kòa tī heng-chêng . O͘-lêng thó͘-bêng sī Hi-pek-lâi ê im ; hit ê mi̍h ê khóan-sit , lâng chit-tia̍p m̄-chai , sī chè-si-thâu ēng lâi tit-tio̍h Siōng-tè ê be̍k-sī thang phòaⁿ-tòan peh-sìⁿ ê tāi-chì . Ū kong-ho̍k lāi ê tn̂g saⁿ , ēng lâm-sek ê iù-pò͘ lâi chòe , tiong-ng ū lâu chi̍t khang thang chòe niá , saⁿ-á-ku ēng sam-sek ê sòaⁿ siù chhin-chhiūⁿ siā-liû , kòa chōe-chōe ham-lêng . Ū iù-pò͘ ê bō tiò kim-pâi , khek-jī kóng , “ Chòe sèng kui Iâ-hô-hoa . ” 
Che lóng-chóng sī beh hō͘ chè-si-thâu A-lûn chhēng . Lēng-gōa ū saⁿ , khò͘ , tòa , bō hō͘ chèng chè-si thang chhēng . 
Pí-sat-lia̍t téng chiong só͘ chhòng pò͘-pîⁿ ê liāu kap khì-kū , mi̍h-kiāⁿ , lé-ho̍k lâi hō͘ Mô͘-se khòaⁿ , lóng sī chiàu Iâ-hô-hoa só͘ hoan-hù , Mô͘-se chiū kā in chiok-hok . 

Í-sek-lia̍t ê lâng lī-khui Ai-ki̍p tē-jī nî , chiaⁿ ge̍h chhoe-it Mô͘-se khí pò͘-pîⁿ , chiū-sī ēng chhâ-pán khiā tī gûn-chō , hoâiⁿ-kông chhng ji̍p saⁿ-liân , chòe siang-pêng kap āu-bīn ê chhiûⁿ , sì-kak , tn̂g sì-tn̄g pòaⁿ , khoah tn̄g-pòaⁿ . Ēng sam-sek siù ki-lō͘-peng ê iù-pò͘ cha̍p-niá pa̍k saⁿ-liân , lâi khàm chòe lāi-têng ; tē-jī têng ēng iûⁿ-mn̂g pò͘ cha̍p-it niá , tē-saⁿ têng ēng âng ê iûⁿ-phê , tē-sì têng ēng hái-thoah phê , lóng-chóng khàm chòe pò͘-pîⁿ ; thâu-chêng ēng gō͘ ki thiāu khiā tâng-chō , pa̍k sam-sek ê iù-pò͘ chòe mn̂g-lî lâi keh lāi-gōa . Lāi-bīn pun chòe nn̄g keng , miâ chòe Sèng-só͘ kap Chì-sèng-só͘ , saⁿ-keh chiū-sī sì-ki an kim ê thiāu , khiā gûn-chō , pa̍k sam-sek ki-lō͘-peng ê iù-pò͘ chòe mn̂g-lî , lâi jia Chì-sèng-só͘ . Gōa-tiâⁿ ia̍h sī sì-kak cha̍p-gō͘ tn̄g tn̂g , chhit-tn̄g-pòaⁿ khoah , ēng tâng-thiāu khiā tâng-chō , pa̍k iù-pò͘ lâi ûi pò͘-pîⁿ . 
Pò͘-pîⁿ khí-hó , Mô͘-se chiong iok-ūi hē Chì-sèng-só͘ ê lāi-bīn , iok-kūi ê téng-bīn , ū Si-un ê só͘-chāi , lāi-bīn ū cha̍p-kài ê chio̍h-pi , jiân-āu Mô͘-se koh chiong A-lûn puh-gê ê koáiⁿ-á , kap kim-àng chi̍t-ê tóe má-ná , ia̍h lok tī lāi-bīn . Chì-sèng-só͘ to̍k-to̍k chè-si-thâu thang ji̍p , chi̍t-nî chi̍t-pái nā-tiāⁿ , pa̍t-lâng lóng m̄-thang ji̍p . 
Mô͘-se chiong sio-hiuⁿ ê kim-tôaⁿ pâi-piáⁿ ê toh kap teng-tâi lok tī Sèng-só͘ ; chit só͘-chāi chèng chè-si thang ji̍p-lâi ho̍k-sāi , pat-lâng m̄-thang ji̍p . 
Mô͘-se chiong sio-chè ê tâng-tôaⁿ hē tī tiâⁿ-ni̍h , lī pò͘-pîⁿ mn̂g bô jōa-hn̄g , tiong-kan lok tâng-phûn , hō͘ chè-si thang sóe , chiah lâi kiâⁿ i ê chit-hūn ho̍k-sāi Iâ-hô-hoa . 
Pò͘-pîⁿ khí-hó , Mô͘-se chiong kùi-khì phang ê ko-iû lâi boah pò͘-pîⁿ kap lóng-chóng ê khì kù hō͘ i chòe sèng ; koh ēng cheng-siⁿ kap lé-mi̍h lâi sio tī chè-tôaⁿ , piàⁿ chúi tī tâng-phûn , pâi-lia̍t piáⁿ tī toh-téng , tiám teng-tâi ê hé , sio-hiuⁿ tī hiuⁿ-tôaⁿ , sī lóng-chóng chiàu Siōng-tè ê bēng-lēng lâi chòe lâi kiâⁿ . Hit ê hûn-thiāu lâi tà chí pò͘-pîⁿ téng , pò͘-pîⁿ lāi móa-móa ū Siōng-tè ê êng-kng , hō͘ Mô͘-se ia̍h bōe ji̍p--khì . 
Pò͘-pîⁿ phì-jū sī Siōng-tè khiā-khí ê só͘-chāi , piáu-bêng Siōng-tè siông-siông tiàm tī I ê kàu-hōe ê tiong-kan . 
Chit ê pò͘-pîⁿ iáu ū kúi-nā ê miâ , chhin-chhiūⁿ Chū-hōe ê pò͘-pîⁿ , Kan-chèng ê pò͘-pîⁿ , Iâ-hô-hoa ê pò͘-pîⁿ , Iâ-hô-hoa ê chhù , Iâ-hô-hoa ê tiān , Sèng ê só͘-chāi . Pò͘-pîⁿ kap lāi-bīn ê khì-kū , hoat-tō͘ , lé-sò͘ lóng-chóng sī koan-chiò āu-lâi ê tāi-chì . Lán ê Chú Iâ-so͘ Ki-tok tiàm tī sè-kan thòe lán sio̍k-chōe , koh chiūⁿ thian-tông , chiū-sī chin ê Chì-sèng-só͘ , tī-hia chòe lán ê Tiong-pó , pò͘-pîⁿ ê ì-sù chiū èng-giām ; jiân-āu pò͘-pîⁿ ê lō͘-ēng , Siōng-tè m̄-tiⁿh . 

Chè-si iàu-kín ê chit , sī tio̍h thòe chèng-lâng chè-hiàn . Só͘-hiàn--ê lóng m̄-thang chū-choan , ta̍k hāng tio̍h chiàu Siōng-tè ê bēng-lēng ; só͘-í Siōng-tè chim-chiok kā Mô͘-se kóng sím-mi̍h hō ê khîm-siù , sím-mi̍h hō ê mi̍h thang hiàn ; ta̍k hō ê chè ū sím-mi̍h ì-sù , tio̍h ēng sím-mi̍h lé-sò͘ lâi kiâⁿ . Che lóng-chóng ê tāi-chì siông-sè hoan-hù , Siōng-tè koh kah Mô͘-se tio̍h chiong A-lûn kap chèng kiáⁿ-jî , siat-li̍p in chòe chè-si , A-lûn chòe chè-si-thâu . 
Mô͘-se chiong A-lûn ēng chúi kā i sóe , ēng chè-si-thâu ê lé-ho̍k kā i chhēng , ēng hiuⁿ-iû lâi thîn tī i ê thâu-khak-téng , kā i boah hō͘ i chiâⁿ-sèng ; koh chiong A-lûn ê kiáⁿ kā in sóe , kā in chhēng lé-ho̍k . 
Lé-ho̍k chhēng-hó , Mô͘-se khan chi̍t chiah kang ê gû lâi , A-lûn kap i ê kiáⁿ hōaⁿ-chhiú tī gû ê thâu-khak , jīn-chōe , chiū chiong gû lâi thâi , chòe sio̍k-chōe ê chè . Mô͘-se chiong gû-hui̍h boah tôaⁿ , só͘ chhun ê hui̍h , tò tī tôaⁿ-kha , chiong gû ê iû-lâ lâi sio tī tôaⁿ--ni̍h , chiong gû ê bah , phê kap pak-tó͘-lāi ê mi̍h ; lóng-chóng sio tī iâⁿ-pôaⁿ gōa . Jiân-āu chiong chi̍t chiah kang ê iûⁿ lâi thâi , hiàn chòe siat-li̍p chè-si ê chè . Mô͘-se chiong iûⁿ-hui̍h boah chè-si ê chiàⁿ-hī , kap chiàⁿ-chhiú , chiàⁿ-kha ê tōa-pō͘-bú , koh chiong ko-iûⁿ lâi hiù tī chè-si ê lé-ho̍k . Hui̍h sī koan-chiò Iâ-so͘ ê hui̍h , iû koan-chiò Sèng Sîn ê kám-hòa . 

A-lûn ê sì-ê kiáⁿ chòe chè-si , miâ Ná-tap , A-pí-hō͘ , Í-lī-a-sat , Í-tāi-má . Ná-tap , A-pí-hō͘ put-siàu , kiau-ngō͘ ê lâng . Tú-á siat-li̍p tam-tng chè-si ê chit , chí nn̄g lâng the̍h tiáⁿ lâi sio-hiuⁿ , só͘ ēng ê hé m̄-sī chiàu Siōng-tè ê bēng-lēng , chiū hé tùi Iâ-hô-hoa chhut , nn̄g lâng liâm-piⁿ sio-sí . A-lûn khòaⁿ-kìⁿ bô m̄ tōa iu-būn , Mô͘-se kā i kóng , Iâ-hô-hoa bat hoan-hù chè-si tio̍h lia̍h i chòe sèng , hō͘ peh-sìⁿ kui êng-kng tī Iâ-hô-hoa . A-lûn thiaⁿ-kìⁿ chit ê ōe , chiū chēng-chēng . 
Mô͘-se kiò A-lûn nn̄g ê tông hiaⁿ-tī lâi kng chí nn̄g ê sin-si chhut-khì , koh kā A-lûn kap i ê kiáⁿ Í-lī-a-sat , Í-tāi-má kóng , Lín kì-jiân boah-tio̍h Iâ-hô-hoa ê ko-iû , m̄-thang thǹg bō , m̄-thang thiah-li̍h8 lín ê saⁿ , m̄-thang chhut chū-hōe ê pò͘-pîⁿ , kiaⁿ-liáu lín ōe sí , chèng peh-sìⁿ ia̍h ōe jiá Iâ-hô-hoa ê siū-khì . Saⁿ lâng thàn Mô͘-se ê ōe , tiàm pò͘-pîⁿ lāi , hō͘ Í-sek-lia̍t chèng-lâng sàng-chòng pi-ai .
Siōng-tè chì-sèng , lâng m̄-thang lām-sám chiū-kūn I , lâng chòe I ê kang eng-kai khiân-sêng kèng-ùi , chim-chiok chiàu I ê bēng-lēng , lóng m̄-thang chū-choan . 

Ta̍k ji̍t chá-khí chè-si tio̍h hiàn chi̍t chiah mî-iûⁿ ê kiáⁿ chòe sio-chè , sòa hiàn mī-hún kap chiú . Ta̍k ê-hng ia̍h tio̍h án-ni . An-hioh-ji̍t tio̍h têng-pē chōe . 
Múi ge̍h chhoe-it m̄-nā tio̍h hiàn ta̍k ji̍t ê chè , koh tio̍h hiàn nn̄g chiah kang ê gû , chi̍t chiah kang ê mî-iûⁿ , chhit chiah mî-iûⁿ ê kiáⁿ , lóng-chóng chòe sio-chè , sòa hiàn mī-hún kap chiú , ia̍h hiàn chi̍t chiah soaⁿ-iûⁿ chòe sio̍k-chōe ê chè . 
Chiaⁿ ge̍h cha̍p-sì ji̍t sī Jû-oa̍t-choeh , kóe-seh sī pôaⁿ-kè ê choeh , sī kì-liām Siōng-tè phah-sí Ai-ki̍p lâng ê tōa-kiáⁿ , hit mî pôaⁿ-kè Í-sek-lia̍t lâng ê chhù , bô kāng lāi-bīn ê lâng . Cha̍p-gō͘ ji̍t tio̍h siú chhin-chhiūⁿ An-hioh-ji̍t . Chhit ji̍t kú ta̍k ji̍t tio̍h hiàn chhin-chhiūⁿ ge̍h-thâu ê lé-sò͘ , tē-chhit ji̍t ia̍h siú chòe An-hioh ê sèng-ji̍t . Chit ê choeh ta̍k ji̍t só͘ chia̍h ê mi̍h lóng m̄-thang ū kàⁿ-bú , só͘-í miâ chòe Tû-kàⁿ-choeh . Kàu Ka-lâm siú chit ê choeh ê sî , tio̍h chhú khí-thâu se̍k ê tōa-be̍h , hō͘ chè-si iô tī Siōng-tè ê bīn-chêng . 
Jû-oa̍t-choeh kè gō͘-cha̍p ji̍t sī Gō͘-sûn-choeh . Gō͘-cha̍p-ji̍t sī tú-tú kè chhit ê lé-pài , só͘-í chit ê choeh ia̍h ū miâ kiò Chhit-chhit-choeh . Chit ê choeh ê sî , hit só͘-chāi sió-be̍h tú-á se̍k thang koah , só͘-í ia̍h ū miâ kiò miâ kiò Siu-sêng ê choeh ; m̄-nā tio̍h chè-hiàn cheng-siⁿ ; ia̍h tio̍h chiong khí-thâu se̍k ê gō͘-kak lâi hiàn , piáu-bêng kám-un ê sim , in-ūi Siōng-tè hō͘ lán tit-tio̍h thó͘-sán . Chit ê choeh ia̍h sī kì-liām Siōng-tè tī Se-nái soaⁿ thôan lu̍t-hoat hō͘ peh-sìⁿ . Iâ-so͘ chiūⁿ-thiⁿ liáu , tōa-tōa siúⁿ-sù Sèng Sîn kàng-lîm kám-hòa Sù-tô͘ kap sìn-tô͘ , chiū-sī tī chit ê Gō͘-sûn-choeh . 
Chhit ge̍h thang kóng sī an-hioh ê ge̍h , chhoe-it tio̍h siú chòe an-hioh ê sèng-ji̍t , tio̍h pûn hō-thâu hoaⁿ-hí ê siaⁿ , thong-ti peh-sìⁿ , peh-sìⁿ tio̍h chū-hōe . 
Chhit ge̍h chhoe-cha̍p ji̍t kiò-chòe sio̍k-chōe ê ji̍t , tio̍h siú chòe an-hioh ê sèng-ji̍t , chèng peh-sìⁿ tio̍h chek-pī ka-kī lâi jīn-chōe . Chè-si-thâu ji̍p Chì-sèng-só͘ chiū-sī chit ê sio̍k-chōe ê ji̍t . Tāi-seng tio̍h chiong chi̍t chiah kang ê gû chòe sio̍k-chōe ê chè , chi̍t chiah kang ê mî-iûⁿ chòe sio-chè , in-ūi ka-kī kap ke-kòan lâi hiàn-chè . Kiù-chú chòe lán ê chè-si-thâu , ka-kī bô chōe , m̄-sái in-ūi ka-kī hiàn-chè , só͘ chè--ê lóng sī thòe I ê peh-sìⁿ . 
Í-sek-lia̍t lâng ê chè-si-thâu hit ji̍t tio̍h the̍h tôaⁿ-téng âng ê hé-thòaⁿ lok tī hiuⁿ-lô͘ , chhiú-phâng phang ê hiuⁿ ji̍p Chì-sèng-só͘ , lâi sio-hiuⁿ tī si-un-só͘ ê thâu-chêng , hit só͘-chāi ia̍h tio̍h hiù gû ê hui̍h . Chè-si-thâu koh tùi peh-sìⁿ tio̍h siu nn̄g chiah kang ê soaⁿ-iûⁿ chòe sio̍k-chōe ê chè , chit chiah kang ê mî-iûⁿ chòe sio-chè , thòe chèng peh-sìⁿ lâi hiàn . Chit nn̄g chiah soaⁿ-iûⁿ tio̍h liam-khau , chi̍t chiah kui tī Iâ-hô-hoa , chi̍t chiah kui tī A-sat-sek . Kui tī Iâ-hô-hoa hit chiah tio̍h thâi , phâng-hui̍h ji̍p Chì-sèng-só͘ lâi hiù ; kui tī A-sat-sek hit chiah m̄-thang thâi , chè-si-thâu tio̍h hōaⁿ-chhiú tī iûⁿ thâu-khak-téng , lâi jīn chèng peh-sìⁿ ê chōe-kòa , chiah chhe lâng khan iûⁿ chhut iâⁿ-pôaⁿ ê gōa-bīn , oa̍h-oa̍h pàng i khì khòng-iá--ni̍h . lán ê Kiù-chú thòe lán sí , ia̍h ū pē lán ê chōe lóng-chóng khì . Nn̄g chiah iûⁿ , chi̍t chiah thâi sí ; chi̍t chiah oa̍h , pàng khì khòng-iá . Sī koan-chiò Chú Iâ-so͘ tio̍h tùi sí koh-oa̍h , chiah ōe sio̍k lâng ê chōe ( Lô-má 4 : 25 ) . A-sat-sek chit ê miâ hoan-e̍k sī “ lī-khui . ” Siōng-tè tû-khì lán ê chōe , bô koh kā lán kì-liām , ná tang lī sai ê hn̄g ( Si-phian 103 : 12 )
Chhit ge̍h cha̍p-gō͘ ji̍t sī Tah pò͘-pîⁿ choeh , ū lâng kóng Tah-liâu-á choeh , tio̍h siú chhit ji̍t kú , thâu ji̍t kap bé ji̍t chòe an-hioh-ji̍t . Ji̍p Ka-lâm tōe liáu-āu , peh-sìⁿ tio̍h the̍h chhiū-ki lâi tah liâu-á , khiā chhit ji̍t kú , siú chit ê choeh , lâi siàu-liām in ê chó͘ sì-cha̍p nî kú tī khòng-iá khiā pò͘-pîⁿ . 
Jû-oa̍t , Gō͘-sûn , Pò͘-pîⁿ , saⁿ ê choeh sǹg sī tōa-choeh , Í-sek-lia̍t chèng ta-po͘-lâng tio̍h chū-chi̍p tī Iâ-hô-hoa ê bīn-chêng lâi siú choeh . 

Chāi-chá tī Í-sek-lia̍t tiong-kan ū thái-ko ê pīⁿ , sǹg sī tōa bô chheng-khì . Lâng ū pīⁿ , m̄ chai sī thái-ko á m̄-sī , chiū tio̍h khì hō͘ chè-si khòaⁿ . Chè-si chiàu hoat-tō͘ chhâ , khòaⁿ si̍t-chāi sī thái-ko , hit ê lâng tio̍h thiah-lī i ê saⁿ , thâu-khak bô tì bō , chhiú ng chhùi , tōa-siaⁿ kiò kóng , Bô chheng-khì , bô chheng-khì ; hō͘ lâng m̄-sái óa-kūn i ; ia̍h tio̍h chhut iá-gōa lēng-gōa khiā-khí . 
Chit hō ê pīⁿ chin siong-tiōng , i-seng bōe i-tī , to̍k-to̍k Siōng-tè ōe . Siat-sú thái-ko tit-tio̍h Siōng-tè ê un-tián hō͘ i ê pīⁿ ōe hó , chiū tio̍h khì kìⁿ chè-si , hō͘ i khòaⁿ . Chè-si khòaⁿ-liáu kóng sī hó , chiū tio̍h chiong nn̄g chiah chiáu-á , chi̍t chiah thâi , ēng hui̍h chhit-pái lâi hiù tī hit ê lâng ê seng-ku , tio̍h chiong oa̍h ê chiáu lâi ùn sí-chiáu ê hui̍h , chiah oa̍h-oa̍h pàng--khì . Hit ê lâng chiū tio̍h sóe saⁿ , thì thâu-mn̂g , sóe seng-khu , chiah thang ji̍p iâⁿ-pôaⁿ lāi kap pa̍t-lâng chòe chi̍t tui ; iáu-kú bōe thang ji̍p Hōe-bō͘ ( téng-bīn sī ìn pò͘-pîⁿ ) , tio̍h thèng-hāu koh chhit-ji̍t kú , thâu-mn̂g , chhùi-chhiu , ba̍k-bâi-mn̂g , khó͘-mn̂g lóng-chóng tio̍h thì , kap seng-khu lóng-chóng tio̍h sóe . Kàu tē-poeh ji̍t , tio̍h chiong saⁿ-chiah mî-iûⁿ ê kiáⁿ chòe sio̍k-chōe ê chè , pó͘ kè-sit ê chè , kap sio-chè ; koh tio̍h hiàn mī-hún kap iû , hián-bêng kám-un ê sim . Chè-si tio̍h chiong pó͘ kè-sit ê hui̍h boah hit ê lâng ê chiàⁿ-hī , kap chiàⁿ-chhiú , chiàⁿ-kha ê tōa-pō͘-bú . Koh tio̍h ēng iû lâi hiù tī Iâ-hô-hoa ê bīn-chêng , ia̍h tio̍h boah hit ê lâng ê chiàⁿ-hī kap chiàⁿ-chhiú , chiàⁿ-kha ê tōa-pō͘-bú , ia̍h tio̍h thîn iû tī i ê thâu-khak-téng . Kúi-nā hō ê chè tio̍h chiàu hoat-tō͘ lâi sio ; hit ê lâng chiū sǹg thang kap pa̍t-lâng pîⁿ-pîⁿ ū pài Siōng-tè ê chu-keh ; ōe thang ji̍p-khì Hōe-bō͘ pài Siōng-tè . 
Siat-sú lâng sòng-hiong bōe tit-tio̍h saⁿ-chiah-ê iûⁿ-á , chiū chi̍t-chiah iûⁿ-á kap nn̄g-ê chíⁿ-á ia̍h ōe chòe--tit . 
Siōng-tè siáⁿ-sū bēng-lēng chit hō ê lé-sò͘ kàu chiah chim-chiok ? Káⁿ sī beh hō͘ lán siūⁿ ka-kī ê chōe ke̍k lâ-sâm , oh-tit chheng-khì . Lán ê chōe phì-jū sī chhin-chhiūⁿ sī thái-ko ê pīⁿ , hō͘ Siōng-tè khòaⁿ sī khó-oòⁿ , bô lâng ōe i-hó kán , to̍k-to̍k Siōng-tè ê Kiáⁿ ū chit hō ê kôan ; nā bô hō͘ i thòe-sio̍k lán ê chōe , sóe lán ê sim , lóng bô thang chiū-kūn Siōng-tè . 

Siōng-tè bēng-lēng Í-sek-lia̍t ê lâng nā ji̍p Ka-lâm ê tōe , m̄-nā tio̍h siú An-hioh-ji̍t , ia̍h tio̍h siú An-hioh-nî . Ta̍k-pái lûn kàu chhit-nî , chiū-sī An-hioh-nî ; hit-nî chhân-hn̂g m̄-thang chèng-choh , phû-tô-chhiū m̄-thang liāu-lí , gō͘-kak m̄-thang siu-sêng , hō͘ thó͘-tōe an-hioh . Tōe ka-kī siⁿ--ê , hó-gia̍h lâng , sòng-hiong lâng , chú-lâng , lô͘-po̍k , lú-pī , chhut-gōa lâng , pîⁿ-pîⁿ thang chia̍h . Siōng-tè èng-ún kóng . Peh-sìⁿ nā thàn I ê hoat-tō͘ , chiū tē-la̍k nî thang tit-tio̍h thó͘-sán kap ké-chí khah chōe , ōe chòe saⁿ nî ê lō͘-ēng . 
Chhit-ē ê chhit nî , sī sì-cha̍p-káu nî , tē sì-cha̍p-káu nî , chhit ge̍h chhoe-cha̍p , chiū-sī Sio̍k-chōe ê ji̍t , hit ji̍t thong-kok tio̍h pûn hō-thâu , thong-ti chèng peh-sìⁿ m ê- nî chòe Hi-liân . 
Hi-liân ê ì-sù , chiū-sī hoaⁿ-hí ê nî . Hit nî thong-kok sòng-hiong ê lâng , nā sio̍k tī Í-sek-lia̍t cho̍k , thang tōa hoaⁿ-hí . Put-lūn sím-mi̍h lâng í-keng sit-lo̍h chó͘-kong só͘ lâu ê thó͘-tōe ; hit nî thang thó , m̄-sái ēng chîⁿ-gûn lâi sio̍k ; lô͘-po̍k lú-pī lóng thang tit-tio̍h tháu-pàng . 
An-hioh-nî kap Hi-liân ê tāi-chì hō͘ lán chai Siōng-tè siông-siông siàu-liām sòng-hiong kap siū kan-khó͘ ê lâng ; ia̍h hō͘ lán siūⁿ Kiù-chú ê tāi-chì . Lán hōan-chōe , sit-lo̍h Siōng-tè ê un-tián ; phì-jū sit-lo̍h tōa ki-gia̍p , chòe Mô͘-kúi ê lô͘-châi ; Iâ-so͘ sio̍k-hôe lán , hō͘ lán tháu-pàng , koh-chài tit-tio̍h un-tián , hióng-siū éng-óan ê gia̍p tī thian-tông . 

Í-sek-lia̍t peh-sìⁿ hioh ê sî , m̄-sī chhìn-chhái lâi tah in ê pò͘-pîⁿ ; ta̍k-ê chi-phài , ta̍k-ê pâng-thâu ū in tiāⁿ-tio̍h ê só͘-chāi . Iâⁿ-pôaⁿ sì-hong , Iâ-hô-hoa Sèng ê pò͘-pîⁿ tī tiong-sim . Kūn Sèng ê pò͘-pîⁿ sì-bīn ū Lī-bī ê chi-phài ûi-lûi--teh ; tang-bīn ū Mô͘-se , A-lûn kap chèng chè-si , in ê ke-kòan ; lâm , sai , pak , saⁿ-bīn ū Lī-bī ê chi-phài , lēng-gōa ê pâng-thâu miâ Kek-sūn , Ko-hat , Bí-lat-lí , saⁿ ê pâng-thâu . Lī-bī chi-phài ê gōa-bīn ū Í-sek-lia̍t cha̍p-jī chi-phài ûi-lûi . Tang-bīn ū Iû-tāi , Í-sat-ka , Se-pò͘-lûn , chí saⁿ ê chi-phài , sǹg-sī Iû-tāi ê iâⁿ . Lâm-bīn ū Liû-piān , Se-biān , Ka-tek , chí saⁿ ê chi-phài , sǹg sī Liû-piān ê iâⁿ . Sai-bīn ū Í-hoat-liân , Má-ná-se , Piān-ngá-bín , chí saⁿ ê chi-phài , sǹg sī Í-hoat-liân ê iâⁿ . Pak-bīn ū Tàn , A-siat , La̍p-tāi-lī , chí saⁿ ê chi-phài , sǹg sī Tàn ê iâⁿ . 
Hûn-thiāu hioh , peh-sìⁿ chiū hioh ; hûn-thiāu nā kiâⁿ , peh-sìⁿ tio̍h khí-sin tè hûn-thiāu khì . 
Peh-sìⁿ tiàm Se-nái khòng-iá chha-put-to chi̍t nî kú , hûn-thiāu chiū khí-sin , peh-sìⁿ tè i khì ; lóng chiàu chhù-sū kiâⁿ . 
Iok-kūi î-sóa ê sî , Mô͘-se chiū kiû kóng , Gōan Iâ-hô-hoa khí--lâi , hō͘ Lí ê tùi-te̍k sì-sòaⁿ , hō͘ Lí ê kiû-siû tī Lí ê bīn-chêng tô-cháu . Iok-kūi hioh ê sî , chiū kóng , Gōan Iâ-hô-hoa tò-tńg lâi Í-sek-lia̍t chheng-chheng-bān-bān lâng ê tiong-kan . 
Lán tiàm sè-kan phì-jū Í-sek-lia̍t lâng tiàm khòng-iá , bô tiāⁿ-tio̍h , bô kú-tn̂g ê só͘-chāi , siông-siông tio̍h kiû Siōng-tè kap lán khì , kap lán hioh , kàu sî thang ji̍p thian-tông , chiū-sī Siōng-tè só͘ èng-ún lán chin ê Ka-lâm-tōe . 

Í-sek-lia̍t ê lâng iáu-kú tiàm tī Se-nái khòng-iá , Mô͘-se ê bó͘-kū Hô-pa lâi pài-thàm . Peh-sìⁿ teh-beh khí-sin ê sî , Hô-pa pī-pān beh tò-khì . Mô͘-se kā i kóng , Góan teh-beh khí-sin khì Iâ-hô-hoa só͘ èng-ún beh siúⁿ-sù góan ê tōe , chhiáⁿ lí kap góan khì , góan tio̍h hó khóan-thāi lí , in-ūi Iâ-hô-hoa bat kóng beh siúⁿ-sù hok-khì hō͘ Í-sek-lia̍t ê lâng . Hō-pa ìn kóng , Góa m̄ khì , beh tò-khì góa ê pún só͘-chāi ê chong-cho̍k . 
Hô-pa put-chí se̍k hit ê khòng-iá ê tāi-chì , Mô͘-se chiū kā i kóng , Chhiáⁿ m̄-thang lī-khui góan , góan beh chat iâⁿ-pôaⁿ tī khòng-iá ni̍h , thang óa-khò lí ê gán-le̍k ; lí nā kap góan khì , hōan-nā Iâ-hô-hoa só͘ siúⁿ-sù góan ê hok-khì , góan chiū kap lí pîⁿ . 
Lán tiàm sè-kan phì-jū teh kiâⁿ khòng-iá ê lō͘ ; beh khì thian-tông ; m̄-thang chū-hān phah-sǹg ka-kī kiâⁿ sī kàu-gia̍h , tek-khak siông-siông tio̍h chhiáⁿ lâng kap lán khì , kā i kóng lán só͘ tit-tio̍h ê hok-khì i ia̍h thang tit-tio̍h , koh thang ǹg-bāng i ia̍h lī-ek pa̍t-lâng . 
Hô-pa ū kap i khì á-bô , lán bōe tek-khak chai , khòaⁿ chit-chat chiū phah-sǹg ū . Koh kè kúi-nā tāi liáu-āu , Mô͘-se ê tiūⁿ-lâng ū hō͘-è tī Ka-lâm tōe , káⁿ-sī Hô-pa ê hō͘-è chiah tio̍h . 

Í-sek-lia̍t lâng lī-khui Se-nái-soaⁿ , khì kàu Pa-lân ê khòng-iá . Hûn-thiāu chhōa in khì , peh-sìⁿ tio̍h hoaⁿ-hí kám-un ê sim . Khó-sioh Í-sek-lia̍t lâng chhin-chhiūⁿ lán chi̍t-poaⁿ-iūⁿ , sī lóan-jio̍k ài hōan-chōe . In sim put-ti-chiok , tú-tio̍h kan-khó͘ liâm-piⁿ khǹg òan-hūn , jiá Siōng-tè tōa siū-khì , ēng hé sio tī iâⁿ-pôaⁿ ê piⁿ-kak . Mô͘-se thòe peh-sìⁿ kiû Siōng-tè tio̍h sià-bián ; Siōng-tè chún Mô͘-se kiû , hé liâm-piⁿ hoa , Mô͘-se chí hit só͘-chāi kiò-chòe Tāi-pí-lat , ì-sù sī hé-sio . 
Kè bô jōa-kú , peh-sìⁿ koh-chài òan-hūn , kóng , Chī-chūi-á ōe ēng bah hō͘ lán chia̍h ? lán tiàm Ai-ki̍p ê sî , ū chia̍h hî m̄-sái chîⁿ , ia̍h chia̍h chhì-koe , pû-á , kú-chhài , chhang , sòan-á ; taⁿ tī lán ba̍k-chiu chêng to̍k-to̍k ū má-na nā-tiāⁿ . Peh-sìⁿ khiā tī in pò͘-pîⁿ ê mn̂g-kháu teh thî-khàu . Chit-tia̍p tī tōe-bīn-chiūⁿ ū chit hō lâng chōe-chōe , sui-jiân ū thang chia̍h , ū thang chhēng , sim ia̍h sī put-ti-chiok , bōe hiáu-tit kám-siā Siōng-tè . 
Siōng-tè khòaⁿ-kìⁿ peh-sìⁿ chit hō ê khóan-sit , chiū tōa siū-khì ; Mô͘-se ia̍h bô hoaⁿ-hí , chiong i kan-khó͘ ê tāi-chì lâi kî-tó Siōng-tè . Siōng-tè an-ùi i kóng , Tio̍h tiàu Í-sek-lia̍t ê lāu-tōa chhit-cha̍p lâng chū-chi̍p tī chū-hōe pò͘-pîⁿ ê chêng-bīn , góa chiū kàng-lîm kap lí kóng-ōe , chiong lí só͘ kám-tio̍h ê sîn siúⁿ-sù in , hō͘ in thang pang-chān lí tam-tng peh-sìⁿ ê tāi-chì . Siōng-tè koh ín beh chiong bah lâi siúⁿ-sù peh-sìⁿ chia̍h , m̄-nā chi̍t nn̄g ji̍t , it-jia̍p ji̍t nā-tiāⁿ , ū chi̍t ge̍h-ji̍t kú thang chia̍h kàu ià . 
Mô͘-se thàn Siōng-tè bēng-lēng , chū-chi̍p lāu-tōa lâng hō͘ Siōng-tè siat-li̍p in tam-tng chit-hūn , lâi pang-chān liāu-lí peh-sìⁿ ê tāi-chì . Siōng-tè hō͘ tōa-hong khí , ian-chhun chiū pe lâi tī iâⁿ-pôaⁿ sì-bīn ke̍k chōe , peh-sìⁿ khí-lâi , thong ji̍t , thong-mî , bîn-á-ji̍t kui ji̍t lia̍h ian-chhun , chhut-chāi ta̍k-lâng só͘ ài . Tāi-ke chia̍h kàu pá-pá . Ū pêng-an bô ? Bô ; teh chia̍h ê sî , Siōng-tè kàng un-e̍k tī peh-sìⁿ ê tiong-kan , lâng sí chin-chōe . Mô͘-se chí hit só͘-chāi kiò chòe Khit-lu̍t-hā-tāi-hoat , ì-sù sī Tham-chia̍h lâng ê bōng . 

Í-sek-lia̍t ê lâng lī-khui Khit-lu̍t-hā-tāi-hoat , khì kàu Khap-se-lio̍k . Peh-sìⁿ í-keng pōe-ge̍k Siōng-tè chōe-chōe pái , taⁿ Mô͘-se ê hiaⁿ A-lûn kap tāi-chí Bí-lí-àm lâi pōe-ge̍k . In nn̄g lâng sī sêng-si̍t kèng-ùi Siōng-tè , í-keng tit-tio̍h tōa un-tián , A-lûn chòe chè-si-thâu , Bí-lí-àm chòe sian-ti lâng . Sui-jiân án-ni nn̄g lâng iáu-kú lóan-jio̍k , chhin-chhiūⁿ lán chi̍t-poaⁿ-iūⁿ , Mô͘-kúi chiū chhē-phāng bê-he̍k in , hō͘ in siūⁿ Mô͘-se pí in khah chun-kùi , chiū khí òan-tò͘ ê sim . 
Mô͘-se bat chhōa Kó͘-si̍t ê hū-jîn-lâng chòe bó͘ , Bí-lí-àm , A-lûn chiū hiâm chit ê tāi-chì , koh kóng , Iâ-hô-hoa kiám to̍k-to̍k thok-tiōng Mô͘-se , lóng bô thok-tiōng góan mah ? Mô͘-se un-jiû ê lâng thun-lún chēng-chēng , nā-sī Siōng-tè tōa siū-khì , tiàu chí saⁿ lâng lâi chū-hōe ê pò͘-pîⁿ , chek-pī A-lûn , Bí-lí-àm . Siōng-tè chiū lī-khui , hûn-thiāu têng-khí , hián-bêng Siōng-tè siū-khì . A-lûn oa̍t-thâu , hut-jiân khòaⁿ-kìⁿ Bí-lí-àm thong-sin khí thái-ko , pe̍h chhin-chhiūⁿ seh . A-lûn tōa-kiaⁿ , jīn-chōe , kiû Mô͘-se sià-bián . Mô͘-se lóng bô khǹg òan-hūn , thòe i kiû Siōng-tè i-tī . Siōng-tè chún--i , chóng-sī Bí-lí-àm khí thái-ko , tio̍h lēng-gōa khiā chhit-ji̍t , chiah ōe chheng-khì . 
Chèng hiaⁿ-tī chí-bē tha̍k chit chiuⁿ só͘ kì-chài ê tāi-chì , chiū tio̍h kín-kín tî-hông , m̄-thang hō͘ Mô͘-kúi bê-he̍k , m̄-thang pōe-ge̍k Siōng-tè ; sèng-hōe lāi tng-chit ê lâng tio̍h koh-khah sòe-jī chim-chiok . 

Iâ-hô-hoa bēng-lēng Mô͘-se tī cha̍p-jī chi-phài ê tiong-kan , kok chi-phài kéng chi̍t ê thò-thòng ê lâng khì thàm Ka-lâm ê tōe-hng , hó á m̄-hó , lâng kiông á jio̍k , chōe á chió ; thang lâi hê-hok , koh tòa ké-chí hō͘ peh-sìⁿ khòaⁿ . 
Chiah-ê cha̍p-jī lâng khí-sin thong Ka-lâm lóng kiâⁿ . Ū kàu chi̍t só͘-chāi miâ kiò Hi-pek-lûn ; tī hia khòaⁿ-kìⁿ put-chí tōa-hàn ê lâng . Ia̍h ū kàu Í-si̍t-kok ; tī hia ū phû-tô chhiū chin-chōe , phû-tô put-chí hó , chiū chhò chi̍t ki ēng koáiⁿ-á kng , ia̍h bán siā-liû kap bû-hoa-kó ; kàu sì-cha̍p ji̍t chiah tò-lâi . 
Cha̍p-jī lâng tò-lâi hō͘ peh-sìⁿ khòaⁿ ké-chí , hê-hok kóng , Ka-lâm ê tōe chin hó , nā-sī lâng ke̍k chōe , tōa-hàn béng-ióng , nā kap in kau-chiàn , in tek-khak khah-iâⁿ . Peh-sìⁿ thiaⁿ-kìⁿ chit ê ōe tōa-kiaⁿ , m̄-káⁿ chìn-chêng ji̍p Ka-lâm ê tōe , lóng bōe kì-tit Siōng-tè só͘ èng-ún ê ōe , m̄-sìn Siōng-tè ōe hō͘ in khah-iâⁿ tùi-te̍k . 
Cha̍p-jī lâng ê tiong-kan , nn̄g lâng bô chhin-chhiūⁿ in án-ni kóng , Chi̍t lâng miâ Iok-su-a , chi̍t lâng miâ Ka-le̍k . Ka-le̍k khǹg peh-sìⁿ m̄-sái kiaⁿ , kóng , Lán tio̍h khì khiā hit ê tōe , tek-khak ē khah-iâⁿ . Cha̍p-lâng chhut-la̍t kap i piān-pok , hō͘ peh-sìⁿ lóng-chóng sit-táⁿ . 
Peh-sìⁿ thî-khàu tōa hiâm Mô͘-se , A-lûn kap Siōng-tè kóng , Lán lêng-khó sí tī Ai-ki̍p , á-sī sí tī khòng-iá sī khah hó ; Iâ-hô-hoa siáⁿ-sū chhōa lán kàu chia , hō͘ lán tú-tio̍h to thâi sí , bó͘ kiaⁿ hō͘ lâng lia̍h ? M̄-ta̍t-tio̍h siat-li̍p thâu-lâng chhōa lán tò-khì Ai-ki̍p . Iok-su-a , Ka-le̍k thiah-li̍h8 ka-kī ê saⁿ , lâi khǹg peh-sìⁿ , kóng , Góan keng-kè hit ê tōe-hng thau-khòaⁿ , thó͘-tōe sī put-chí hó . Iâ-hô-hoa nā hoaⁿ-hí lán , tek-khak ōe chhōa lán kàu hia , chiong hit ê tōe siúⁿ-sù lán . M̄-thang pōe-pōan Iâ-hô-hoa , m̄-thang kiaⁿ hit só͘-chāi ê lâng . Peh-sìⁿ thiaⁿ-kìⁿ chí nn̄g lâng ê ōe , chiū the̍h chio̍h-thâu beh tìm in ; hut-jiân khòaⁿ-kìⁿ Siōng-tè ê êng-kng tī pò͘-pîⁿ--ni̍h .
Siōng-tè tōa siū-khì kā Mô͘-se kóng , Chiah-ê peh-sìⁿ m̄-sìn Góa , bú-bān Góa , kàu sím-mi̍h sî chiah ōe soah ? Góa beh kàng un-e̍k châu-bia̍t in , hō͘ lí heng-ōng chiâⁿ-chòe tōa-kok . Mô͘-se chiū kî-tó Siōng-tè , pek-chhiat kiû I m̄-thang châu-bia̍t , tio̍h sià-bián peh-sìⁿ ê chōe . Siōng-tè chún i só͘ kiû , ín kóng bô beh liâm-piⁿ châu-bia̍t chèng peh-sìⁿ , to̍k-to̍k m̄-khéng ín beh hō͘ in ji̍p Ka-lâm ê tōe ; Ka-le̍k , Iok-su-a bô hōan-chōe , chí nn̄g lâng thang ji̍p . Siōng-tè tio̍h chiū tiāⁿ-tio̍h bēng-lēng chèng peh-sìⁿ tio̍h sì-kòe liû tī khòng-iá--ni̍h sì-cha̍p nî kú , thèng-hāu tōa-lâng lóng-chóng sí , chiū in ê kiáⁿ-sun thang tè Iok-su-a , Ka-le̍k ji̍p Ka-lâm ê tōe . Hiah-ê cha̍p lâng khǹg peh-sìⁿ m̄-thang ji̍p Ka-lâm ê tōe , Siōng-tè kàng un-e̍k , hō͘ in lóng-chóng sí ; nā-sī Iok-su-a , Ka-le̍k pó-chôan sìⁿ-miā . 
Peh-sìⁿ thiaⁿ-kìⁿ Siōng-tè tiāⁿ-tio̍h bēng-lēng tio̍h liû-lo̍h khòng-iá sì-cha̍p nî kú , sim tōa iu-būn , kóng , Lán ū hōan-chōe , taⁿ ài khì Iâ-hô-hoa só͘ ín lán ê tōe . Mô͘-se kah i m̄-thang , che sī koh-chài hōan-chōe . Peh-sìⁿ m̄-thiaⁿ Mô͘-se ê ōe , chū-choan chiūⁿ soaⁿ-téng ; Mô͘-se kap iok-kū bô khì , iû-gôan tiàm tī iâⁿ--ni̍h . A-má-le̍k ê lâng chhut-lâi thài-iâⁿ , peh-sìⁿ cháu tò-tńg-lâi . 
Lán khòaⁿ chit chiuⁿ chiū chai lâng ê pōe-ge̍k Siōng-tè , m̄-sìn I ê ōe , sī chhú chai-ē . 

Í-sek-lia̍t lâng tiàm tī khòng-iá ê sî , ū chi̍t lâng chòe chi̍t hāng put-chí m̄-tio̍h ; chiū-sī An-hioh-ji̍t khì khioh-chhâ . Ū lâng khòaⁿ-kìⁿ chai sī m̄-tio̍h , liâm-piⁿ lia̍h i kau hō͘ Mô͘-se , Mô͘-se khòaⁿ-kìⁿ put-chí iu-būn , ka-kī m̄-káⁿ tiāⁿ-tio̍h i ê chōe . Lâng hōan-tio̍h lu̍t-hoat sī hōan-tio̍h Siōng-tè , m̄-sī hōan-tio̍h Mô͘-se , só͘-í Mô͘-se khì chàu Siōng-tè tio̍h cháiⁿ-iūⁿ hêng-hoa̍t chit hō lâng . 
Kiám-chhái lán khòaⁿ chit ê tāi-chì bô sím-mi̍h tōa , phah-sǹg Siōng-tè m̄-sái siuⁿ siū-khì ; hit ê lâng put-kò sī An-hioh-ji̍t khioh-chhâ nā-tiāⁿ , bô sím-mi̍h tōa iàu-kín . Nā-sī lán tio̍h kì-tit Siōng-tè teh khòaⁿ lâng ê chōe , m̄-sī chhin-chhiūⁿ lán teh khòaⁿ . Lâng hōan-tio̍h I ê lu̍t-hoat , m̄-sī sió-khóa ê tāi-chì . Hit ê lâng í-keng chai An-hioh-ji̍t m̄-thang chòe-kang ; tāi-seng Iâ-hô-hoa lîm-kàu Se-nái soaⁿ , hit-sî hoan-hù in tio̍h siú An-hioh-ji̍t chòe sèng ê ji̍t , la̍k ji̍t lāi tio̍h khûn-khûn chòe kang , tē-chhit ji̍t chiū-sī Iâ-hô-hoa ê An-hioh-ji̍t . Koh An-hioh-ji̍t bô lo̍h má-ná hō͘ peh-sìⁿ , chai siú An-hioh-ji̍t sī tōa iàu-kín ê tāi-chì . Hit ê lâng iáu-kú káⁿ tōa-táⁿ hōan-tio̍h Siōng-tè ê bēng-lēng , An-hioh-ji̍t khì khioh-chhâ , si̍t-chāi m̄-sī sió-khóa ê sū , sī pōe-ge̍k Siōng-tè . 
Iâ-hô-hoa kā Mô͘-se kóng , hit ê lâng tio̍h sí , peh-sìⁿ tio̍h the̍h chio̍h-thâu tìm i . 
Lán tha̍k chit chiuⁿ , eng-kai tio̍h kín-sīn siú An-hioh-ji̍t , lóng m̄-thang hōan-tio̍h Siōng-tè ê lu̍t-hoat . Lán tiàm sè-kan ê sî m̄-gōan siú An-hioh-ji̍t , thái-thó ōe ǹg-bāng āu-lâi thang siū kú-tn̂g ê an-hioh tī thiⁿ-ni̍h ? 

Lī-bī chi-phài chi̍t lâng miâ Ko-lat , Liû-piān ê chi-phài saⁿ lâng miâ Tāi-tan , A-pì-lân , An , chí sì lâng kiat-tóng beh pà-chiàm Mô͘-se , A-lûn ê ūi ; lēng-gōa ū tōa miâ-siaⁿ ê lâng nn̄g-pah gō͘-cha̍p lâng óa in . 
Chiah-ê lâng chū-chi̍p beh kong-kek Mô͘-se , A-lûn kóng , Iâ-hô-hoa ê chèng-hōe lóng-chóng chiâⁿ-sèng , lín siáⁿ-sū ka-kī chòe tōa , ài pôaⁿ-kè Iâ-hô-hoa ê peh-sìⁿ ? Mô͘-se thiaⁿ-kìⁿ chit ê ōe , chiū phak tī tōe-ni̍h kî-tó ; khí-lâi chiū kā Ko-lat kap i ê tóng kóng , Iâ-hô-hoa bîn-á-chá-khí ōe bêng-bêng chí-sī lín sím-mi̍h lâng chòe I ê lô͘-po̍k , sím-mi̍h lâng chiâⁿ-sèng thang kūn-óa I ê bīn-chêng . Lín bîn-á-ji̍t tio̍h phâng hiuⁿ-lô͘ , hē hé tī lāi-bīn sio-hiuⁿ , lâi ho̍k-sāi Iâ-hô-hoa , Iâ-hô-hoa só͘ kéng ê lâng chiū thang lia̍h chòe sèng ; lín Lī-bī lâng lām-sám ka-kī chòe tōa . Koh kā Ko-lat kóng , Í-sek-lia̍t cho̍k ê Siōng-tè hun-piat lín Lī-bī lâng , hō͘ lín kūn-óa I ê bīn-chêng , thang liāu-lí Iâ-hô-hoa pò͘-pîⁿ ê tāi-chì , ho̍k-sāi I ê chèng-hōe , che kiám sī sió-khóa ? Lín kiám koh ài chòe chè-si mah ? In-ūi chit ê iân-kò͘ , lín chū-chi̍p kong-kek Iâ-hô-hoa ; A-lûn sī sím-mi̍h hō ê lâng , lín chiah òan-hūn i ? Mô͘-se chiū chhe lâng kiò Tāi-tan , A-pì-lân lâi . In m̄ lâi , koh tōa-tōa húi-pòng Mô͘-se . Mô͘-se chiū kiû Siōng-tè m̄-thang kàm-la̍p in ê lé-mi̍h . 
Bîn-á-ji̍t Ko-lat kap i ê tóng nn̄g-pah gō͘-cha̍p lâng kàu Iâ-hô-hoa ê pò͘-pîⁿ mn̂g , phâng hiuⁿ-lô͘ sio-hiuⁿ , Ko-lat chū-chi̍p chèng-hōe ài kong-kek Mô͘-se kap A-lûn . Hut-jiân Iâ-hô-hoa ê êng-kng chhut-hiān , chèng-lâng khòaⁿ-kìⁿ , Siōng-tè kā Mô͘-se , A-lûn kóng , Lín tio̍h kiâⁿ khui chiah-ê chèng-hōe , hō͘ góa liâm-piⁿ châu-bia̍t in . Nn̄g-lâng chiū phak tī tōe-ni̍h , kiû Siōng-tè m̄-thang in-ūi chi̍t-lâng ê chōe , lâi châu-bia̍t chèng-lâng . Siōng-tè chiah bēng-lēng chèng peh-sìⁿ tio̍h kiâⁿ khui Ko-lat , Tāi-tan , A-pì-lân ê pò͘-pîⁿ . Mô͘-se chiū khì kìⁿ Tāi-tan , A-pì-lân , Í-sek-lia̍t ê tiúⁿ-ló tè i khì . Mô͘-se thong-ti peh-sìⁿ m̄-thang kūn-óa in saⁿ-lâng ê pò͘-pîⁿ . Peh-sìⁿ lī-khui ê sî , Tāi-tan , A-pì-lân kap in ê bó͘-kiáⁿ lóng-chóng chhut-lâi , khiā tī in ê mn̂g-kháu . Mô͘-se chiū kóng , Iâ-hô-hoa chhe góa kiâⁿ chit ê tāi-chì ū bêng-bêng ê pîn-kù ; siat-sú chiah-ê lâng sí chhin-chhiūⁿ pêng-siông ê khóan-sit , chiū thang chai m̄-sī Iâ-hô-hoa chhe góa ; siat-sú Iâ-hô-hoa kiâⁿ chi̍t hāng sin ê tāi-chì , hō͘ tōe khui chhùi oa̍h-oa̍h thun chiah-ê lâng , chiū thang chai in ū bú-bān Iâ-hô-hoa . 
Mô͘-se kóng liáu , tōe tín-tāng li̍h8-khui oa̍h-oa̍h thun Tāi-tan , A-pì-lân kap bó͘-kiáⁿ í-ki̍p só͘ ū-ê mi̍h , jiân-āu tōe koh ha̍p-óa . Peh-sìⁿ thiaⁿ-kìⁿ âu-kiò ê siaⁿ , tāi-ke tô-cháu , kiaⁿ-liáu in ia̍h ōe hō͘ tōe thun-lo̍h . Siōng-tè koh ēng hé sio Ko-lat kap hiah-ê sio-hiuⁿ ê nn̄g-pah gō͘-cha̍p lâng .
Peh-sìⁿ khòaⁿ-kìⁿ chit ê tāi-chì , iáu-kú m̄ hóan-hóe , bîn-á-chài koh-chài chū-chi̍p beh kong-kek Mô͘-se , A-lûn kóng , Lín ū hāi-sí Iâ-hô-hoa ê peh-sìⁿ . Hut-jiân Iâ-hô-hoa hián-bêng êng-kng tī Sèng pò͘-pîⁿ ê téng-bīn , Mô͘-se , A-lûn lâi chiū-kūn , Siōng-tè kā Mô͘-se kóng , Lín kín-kín kiâⁿ khui chiah-ê peh-sìⁿ , hō͘ góa liâm-piⁿ châu-bia̍t in . Nn̄g-lâng phak tī tōe-ni̍h kî-tó . Mô͘-se kā A-lûn kóng , Lí tio̍h phâng hiuⁿ-lô͘ kóaⁿ-kín khì thòe peh-sìⁿ sio̍k-chōe , in-ūi Iâ-hô-hoa í-keng kàng un-e̍k tī peh-sìⁿ ê tiong-kan . A-lûn kóaⁿ-kín khì peh-sìⁿ ê só͘-chāi khòaⁿ-kìⁿ chōe-chōe lâng í-keng sí . A-lûn tòa hiuⁿ-lô͘ khiā tī oa̍h-lâng sí-lâng ê tiong-kan , lâi sio-hiuⁿ thòe peh-sìⁿ kiû , un-e̍k chiū soah . 
A-lûn phe-miā cháu khì tiàm tī sí-lâng oa̍h-lâng ê tiong-kan lâi sio-hiuⁿ , sī hō͘ lán siūⁿ lán ê Chè-si-thâu tiong-kan lâi sio-hiuⁿ , sī hō͘ lán siūⁿ lán ê Chè-si-thâu Iâ-so͘ í-keng thòe lán pàng-sak sìⁿ-miā , taⁿ tī Siōng-tè ê tōa-pêng chòe Tiong-pó , lán thok-tiōng I ún-tàng tit-kiù . 

Siōng-tè beh hō͘ peh-sìⁿ bêng-bêng chai sím-mi̍h lâng hō͘ I kéng chòe chè-si-thâu , chiū bēng-lēng Mô͘-se tùi cha̍p-jī chi-phài the̍h cha̍p-jī ki koáiⁿ-á , tio̍h siá in chi-phài ê miâ ; Lī-bī chi-phài hit ki tio̍h siá A-lûn ê miâ . Chiah-ê koáiⁿ-á í-keng ko͘-tâ , lóng bô oa̍h ê khì . Siōng-tè bēng-lēng Mô͘-se tio̍h chiong chiah-ê koáiⁿ-á lok tī pò͘-pîⁿ lāi iok-kūi ê thâu-chêng , Siōng-tè só͘ kéng chòe chè-si-thâu , hit lâng ê koáiⁿ-á ōe puh-gê . Mô͘-se lóng-chóng thàn . 
Bîn-á-chá-khì Mô͘-se ji̍p Iâ-hô-hoa ê pò͘-pîⁿ khòaⁿ koáiⁿ-á , cha̍p-it ki iû-gôan ta-ta , to̍k-to̍k Lī-bī chi-phài hit ki , siá A-lûn ê miâ , ū puh-gê , khui-hoe kiat hēng-jîn . Mô͘-se the̍h koáiⁿ-á chhut-lâi , kiò ta̍k-lâng lâi jīn i ê koáiⁿ-á . Ta̍k-lâng khòaⁿ-kìⁿ to̍k-to̍k A-lûn ê koáiⁿ-á ū puh-gê , khui-hoe kiat ké-chí , tùi án-ni bêng-bêng chai Iâ-hô-hoa ū kéng A-lûn chòe chè-si-thâu . 
Peh-sìⁿ khòaⁿ-kìⁿ chit ê tāi-chì , chiū tōa-kiaⁿ , kā Mô͘-se kóng , Góan lóng-chóng tio̍h tîm-lûn , hōan-nā lâng kūn-óa Iâ-hô-hoa ê pò͘-pîⁿ tek-khak tio̍h sí . Tùi hit-tia̍p liáu-āu peh-sìⁿ m̄-káⁿ koh hiâm A-lûn ê ke chòe chè-si . 
Siá Hi-pek-lâi jîn-su ê sian-siⁿ gī-lūn chit ê tāi-chì , chiū-kóng , chit ê chit-jīm lâng bōe-tit-thang ka-kī chú-ì khì tng , tio̍h chhin-chhiūⁿ A-lûn thèng-hāu Siōng-tè tiàu i . Ki-tok iā bē-bat ēng chè-si-thâu ê chit ka-kī chòe chun-kùi , sī Siōng-tè siat-li̍p I , kā I kóng , Lí chiū-sī góa ê kiáⁿ , Góa kin-á-ji̍t siⁿ Lí ; koh kóng Lí éng-éng chòe Chè-si , chiàu Be̍k-ki-sé-tek ê chhù-sū . 

Í-sek-lia̍t lâng tiàm tī khòng-iá hiah kú , chōe-chōe pái chhian-sóa , kiâⁿ-lâi kiâⁿ-khì , kúi-nā pái chha-put-to kūn Ka-lâm tōe , Siōng-tè m̄-chún in ji̍p , in-ūi pōe-ge̍k ê iân-kò͘ . 
Taⁿ koh kàu Ka-thiat ê só͘-chāi , Mô͘-se ê tōa-chí Bí-lī-àm tī-hia sí bâi-chòng . 

Iâ-hut-tāi kàu Í-lī-sa

Tī Iok-tàn hô ê tang-sì , Ki-lia̍t ê tōe , ū chi̍t lâng miâ Iâ-hut-tāi . I sī hô-kia̍t gâu sio-thâi . I ê hiaⁿ-tī bô thiàⁿ i , kóaⁿ-chhut , m̄ hō͘ i kap in khiā . Bô kúi nî A-bûn lâng lâi kap Í-sek-lia̍t lâng sio-thâi , chat-iâⁿ tī Ki-lia̍t ê tōe , só͘-í Ki-lia̍t lâng put-chí kiaⁿ , chiū khì jip Iâ-hut-tāi lâi pang-chān in . 
Ki-lia̍t ê lâng lóng sī siūⁿ ka-kī ê lī-ek , pêng-an ê sî pháiⁿ khóan-thāi in hiaⁿ-tī ; taⁿ tú-tio̍h hōan-lān kan-khó͘ , chiū ēng hó-chhùi kiû i . Sèng-chheh kà-sī lán kóng , “ Tio̍h siông-siông saⁿ-thiàⁿ . ” Lán m̄-thang phah-sǹg pêng-iú ōe lī-ek lán , chiah lâi thiàⁿ i . 
Iâ-hut-tāi thiaⁿ in só͘ kóng , chiū ìn kóng , “ Lín kiám m̄-sī òan-hūn góa , kóaⁿ-tio̍k góa ? taⁿ tú-tio̍h hōan-lān , chiah lâi chhē góa mah ? ” 
Ki-lia̍t lâng ìn kóng , “ Lí nā khéng lâi , beh hō͘ lí chòe góan ê thâu . ” Iâ-hut-tāi chiū kap in khì . 
Iâ-hut-tāi chhe sù-chiá khì chek-pī A-bûn ê ông , kóng kun-peng tio̍h thè-khì . A-bûn ê ông m̄-thiaⁿ , Iâ-hut-tāi chiū pī-pān beh kap i saⁿ-thâi . Bē saⁿ-thâi ê sî , kî-tó kiû Siōng-tè pang-chān , hē-gōan kóng , “ Iâ-hô-hoa nā chiong A-bûn ê lâng kau tī góa ê chhiú , góa pêng-an tò-tńg lâi ê sî , hōan-nā tùi góa ê mn̂g chhut-lâi ngiâ-chi̍h góa , tek-khak tio̍h kui tī Iâ-hô-hoa , góa chiong i lâi hiàn chòe sio-chè . ” 
Iâ-hut-tāi chhōa-peng khì kap A-bûn lâng saⁿ-thâi , Iâ-hô-hoa chún i kî-tó ê ōe , chiong A-bûn lâng kau tī i ê chhiú , Iâ-hut-tāi lóng-chóng khah-iâⁿ . Saⁿ-thâi bêng-pe̍k chiū tò-tńg lâi . Ia-hut-tāi chí-ū siⁿ chi̍t-ê cha-bó͘-kiáⁿ nā-tiāⁿ , lēng-gōa lóng bô kiáⁿ-jî , chiū sioh chit-ê cha-bó͘-kiáⁿ chòe chì-pó ; cha-bó͘-kiáⁿ ia̍h put-chí hàu-kèng i ê lāu-pē . 
Iâ-hut-tāi teh-beh kàu chhù , i ê cha-bó͘-kiáⁿ thiaⁿ-kìⁿ , chin hoaⁿ-hí , chhut-khì kia̍h kó͘-á thiàu-bú lâi tán-chi̍h i . Iâ-hut-tāi khòaⁿ-kìⁿ chiū iu-būn , in-ūi kì-tit só͘ hē ê gōan , chiū thiah-li̍h8 ka-kī ê saⁿ , kiò kóng , “ Ai ah , góa ê cha-bó͘-kiáⁿ , lí ū hō͘ góa tú-tio̍h chai-ē , liân-lūi góa ; góa ū hē-gōan tī Iâ-hô-hoa ê bīn-chêng , bōe siūⁿ tò-tńg . ” Cha-bó͘-kiáⁿ kóng , “ Án-tia ah , lí kî-jiân tī Iâ-hô-hoa ê bīn-chêng hē-gōan , chiū tio̍h chiàu lí só͘ kóng góa ê tāi-chì lâi kiâⁿ ; in-ūi Iâ-hô-hoa thòe lí pò-siû , hō͘ lí khah-iâⁿ lí ê tùi-te̍k A-bûn ê lâng . ” Cha-bó͘-kiáⁿ koh kā lāu-pē kóng , “ Chhiáⁿ tio̍h iông-ún góa chi̍t hāng ê tāi-chì ; chiū-sī hō͘ góa nn̄g ge̍h-ji̍t thang kap góa tâng-phōaⁿ ê cha-bó͘ gín-ná chiūⁿ soaⁿ ai-siong góa chòe chāi-sek-lú . ” Lāu-pē chún ; nn̄g ge̍h-ji̍t móa , chiū chiàu hē-gōan lâi kiâⁿ .
Iâ-hut-tāi ê khóan-sit ū hāng thang chòe lán ê bô͘-iūⁿ . I put-chí kèng-ùi Siōng-tè ; pek-chhiat kî-tó , choan-sim sìn , óa-khò Siōng-tè ; in-ūi án-ni , Siōng-tè hō͘ i ōe khah-iâⁿ tùi-te̍k . Hi-pek-lâi jîn-su o-ló Iâ-hut-tāi sìn Siōng-tè ê khóan-sit . 
Iâ-hut-tāi ū hāng ê tāi-chì m̄-tio̍h , lán m̄-thang o̍h ; i hē-gōan bô tāi-seng sòe-jī siūⁿ . Thôan-tō kóng , “ M̄-thang kóaⁿ-kín khui chhùi lâi kóng-ōe tī Siōng-tè ê bīn-chêng , ” chit hō ê tō-lí , Iâ-hut-tāi káⁿ ū hōan-tio̍h , só͘-í liân-lūi ka-kī kap ke-lāi ê lâng tī chhim iu-būn ê tāi-chì . 
Lūn Iâ-hut-tāi só͘ hē ê gōan , Sèng-chheh ê jī bô put-chí bêng , só͘-í tha̍k ê lâng ì-sù bô saⁿ-tâng . Iâ-hut-tāi ê sî-chūn , Í-sek-lia̍t kok ê chèng-sū khah lōan , sì-bīn ê cho̍k-lūi lóng pài ngó͘-siōng , hong-sio̍k ke̍k pháiⁿ , ū-sî lâng chiong i ê kiáⁿ-jî lâi thâi chè-hiàn ngó͘-siōng . Í-sek-lia̍t ê lâng ta̍uh-ta̍uh siū bê-he̍k , o̍h pài ngó͘-siōng ê pháiⁿ hong-sio̍k . Ū-lâng tha̍k Iâ-hut-tāi só͘ hē ê gōan , phah-sǹg Iâ-hut-tāi ia̍h ū o̍h pài ngó͘-siōng chi̍t hāng ê pháiⁿ , chiong i ê cha-bó͘-kiáⁿ lâi thâi chè-hiàn Siōng-tè . 
Iâ-hut-tāi nā ū án-ni kiâⁿ , si̍t-chāi sī tāng ê chōe , tōa hōan-tio̍h Siōng-tè ê hoat-tō͘ ; m̄-nā cha̍p-tiâu-kài kìm m̄-thang hāi lâng ê sìⁿ-miā , Mô͘-se só͘ siat ê lé-sò͘ , só͘ thôan ê kà-sī lóng m̄-chún ēng lâng chè-hiàn . Pē-bú bô kôan thang hāi kiáⁿ-jî ê sìⁿ-miā . 
Ū lâng phah-sǹg Iâ-hu-tāi lóng bô chit hō ê só͘ kiâⁿ , i ê hē-gōan pún ia̍h bô chit hō ê ì-sù , só͘ hē ê gōan ì-sù chiū-sī , “ Hōan-nā tùi góa ê chhù chhut-lâi tú-tio̍h góa , nā-sī chòe thang hiàn-chè ê mi̍h , chiū beh hiàn-chè , nā m̄-sī thang hiàn-chè ê mi̍h , chiū beh hō͘ i sio̍k Iâ-hô-hoa . ” Kìⁿ ū i ê cha-bó͘-kiáⁿ chhut-lâi tú-tio̍h , Iâ-hut-tāi chiū chiàu só͘ hē ê gōan , chiong i ê cha-bó͘-kiáⁿ hiàn hō͘ Iâ-hô-hoa , hō͘ i chhut-ke , m̄-sī ho̍k-sāi tiōng-hu , sī ho̍k-sāi Siōng-tè , chi̍t-sì-lâng chòe chāi-sek-lú . Chiàu lán khòaⁿ , chit ê tāi-chì tio̍h án-ni kóe-seh chiah tio̍h . 
Tha̍k chit chiuⁿ hō͘ lán chai tek-khak m̄-thang lām-sám hē-gōan . 
Iâ-hut-tāi chòe Sū-su la̍k nî chiah sí ; sòa-chiap i , ū Í-pí-chàn chòe Sū-su chhit nî ; Í-pí-chàn sí-āu , Í-lûn chòe Sū-su cha̍p nî ; Í-lûn sí-āu , Ap-tùn chòe Sū-su poeh nî . 

Í-sek-lia̍t ê lâng koh-chài tek-chōe Siōng-tè , só͘-í Siōng-tè kau in tī Hui-lī-sū lâng ê chhiú sì-cha̍p nî kú . Hit sî ū put-chí iu-būn kan-khó͘ ; chóng-sī in eng-kai siū chit hō ê chek-pī . Siōng-tè hō͘ in kan-khó͘ , hián-bêng ū chōe-kòa tek-khak ū hêng-hoa̍t . Sui-jiân án-ni , m̄-sī Siōng-tè pàng-sak I ê peh-sìⁿ , kàu sî I ū siat-hoat chi̍t lâng lâi kiù in . 
Tī Tàn ê chi-phài ū chi̍t ê hó-lâng , miâ Má-lô-à , kap i ê bó͘ khiân-sêng kèng-ùi Siōng-tè ; bē ū kiáⁿ-jî . Ū chi̍t-ji̍t , Siōng-tè ê sù-chiá , ēng sian-ti lâng ê khóan-sit , chhut-hiān kā Má-lô-à ê bó͘ kóng , “ Siōng-tè beh hō͘ lí siⁿ kiáⁿ , lâi kiù Í-sek-lia̍t ê lâng chhut Hui-lī-sū lâng ê chhiú ; m̄-thang kā i thì-thâu ; in-ūi i tùi chhut-sì ê sî , tio̍h sio̍k tī Siōng-tè , chòe lī-sè-kò͘ ê lâng . ” 
Lī-sè-kò͘ ê lâng sī sím-mi̍h hō ê khóan ? Sī hoat-gōan beh sio̍k tī Siōng-tè , bô thàn hong-sio̍k , bô lim ta̍k hō ê chiú , bô chián thâu-mn̂g , bô thì-thâu . 
Má-lô-à ê bó͘ thiaⁿ-kìⁿ Thiⁿ-sài ê ōe , put-chí kî-koài , chiū khì pò i tiōng-hu . Tiōng-hu chhim-sìn Siōng-tè , só͘-í lóng bô gî-ngái . I chai Siōng-tè bû-só͘ put-lêng , ia̍h put-chí kám-siā Siōng-tè èng-ún beh hō͘ i siⁿ-kiáⁿ , lâi kiù Í-sek-lia̍t ê lâng . Má-lô-à kiaⁿ-liáu i kap i ê bó͘ bōe hiáu-tit liāu-lí chit ê kiáⁿ ê tāi-chì , chiū kiû Siōng-tè koh-chài chhe hit ê sian-ti , lâi kà-sī cháiⁿ-iūⁿ liāu-lí . 
Lán sī gōng-gōng , bōe hiáu-tit só͘ tio̍h chòe , só͘-í tio̍h o̍h Má-lô-à , ēng khiam-sùn ê sim kiû Siōng-tè . Sèng-chheh kóng , “ Lâng ê tì-sek bô kàu , tio̍h kiû Siōng-tè ; Siōng-tè gâu hō͘ lâng , bô sǹg lín chòe ū pē-pēng ê lâng , tek-khak chiàu lín só͘ kiû lâi siúⁿ-sù . ” 
Siōng-tè thiaⁿ Má-lô-à kî-tó ê ōe , koh kúi ji̍t , hit ê hū-jîn-lâng chē tī soaⁿ-ni̍h , kia̍h-thâu khòaⁿ-kìⁿ Siōng-tè ê sù-chiá khiā tī sin-piⁿ . Hū-jîn-lâng cháu khì kā tiōng-hu kóng , “ Hit-ji̍t hit ê lâng ū koh lâi . ” Má-lô-à kap i ê bó͘ khì kìⁿ hit ê lâng , chiū mn̄g kóng , “ Eⁿ-á chhut-sì , góan tio̍h cháiⁿ-iūⁿ liāu-lí i ? ” Thiⁿ-sài chiong chêng-ji̍t só͘ kóng ê ōe , koh kóng , Má-lô-à tùi i kóng , “ Lí chhiáⁿ thèng-hāu góa pī-pān iûⁿ-á-kiáⁿ tī lí ê bīn-chêng , chiah khì . ” Thiⁿ-sài ìn kóng , “ Lí sui-jiân lâu góa , góa m̄ chia̍h lí ê mi̍h , nā-sī lí ài hiàn sio-chè , tek-khak tio̍h hiàn hō͘ Iâ-hô-hoa . ” Má-lô-à m̄-chai chit ê lâng sī thiⁿ-sài , chiū mn̄g kóng , “ Lí kiò sím-mi̍h miâ ? ” Thiⁿ-sài kóng , “ Mi̍h-sái mn̄g góa ê miâ ? góa ê miâ ò-biāu pì-bi̍t . ”
Má-lô-à khì thâi chi̍t chiah iûⁿ-á-kiáⁿ , chhòng lé-mi̍h , the̍h lâi hē chio̍h-pôaⁿ téng , hiàn-chè Iâ-hô-hoa . Thiⁿ-sài kiâⁿ ò-biāu ê tāi-chì , Má-lô-à kap i ê bó͘ teh khòaⁿ . Chio̍h-pôaⁿ téng ê hé-iām chhèng-khí , thiⁿ-sài chē hé-iām téng chiūⁿ-thiⁿ . Nn̄g lâng khòaⁿ-kìⁿ , chin kiaⁿ phak tī tōe--ni̍h . Má-lô-à kā i ê bó͘ kóng , “ Lán khòaⁿ-kìⁿ Siōng-tè , tek-khak ōe sí . ” I ê bó͘ kóng , “ Siat-sú Iâ-hô-hoa ài hāi-sí lán , chiū só͘ hiàn ê sio-chè tek-khak bô kàm-la̍p , ia̍h m̄ chí-sī lán chit ê tāi-chì , ēng chit ê ōe kā lán kóng . ” In bô koh-chài khòaⁿ-kìⁿ thiⁿ-sài . 
Jiân-āu Má-lô-à ê bó͘ siⁿ chi̍t ê kiáⁿ , piáu-miâ Chham-sun . Pē-bú kì-tit chit ê kiáⁿ sio̍k tī Siōng-tè , put-chí sòe-jī chiàu thiⁿ-sài ê ōe lâi liāu-lí , lóng bô kā i thì-thâu chián thâu-mn̂g . 
Gín-ná chiām-chiām tōa , Siōng-tè sù i hok-khì . Tī Má-khap-nî-tàn , Chham-sun chiah hō͘ Iâ-hô-hoa ê Sîn kám-tōng . Má-khap-nî-tàn sī tī Só-lat I-si̍t-tō ê tiong-kan . 

Chham-sun sī tōa khùi-la̍t ê lâng , Siōng-tè beh ēng i , lâi kiù Í-sek-lia̍t ê lâng , chhut Hui-lī-sū lâng ê chhiú , só͘-í hō͘ i tōa khùi-la̍t . Í-sek-lia̍t lâng hō͘ Hui-lī-sū lâng khah-iâⁿ kóan-hat kàu sit-táⁿ , lóng m̄-káⁿ chhut-thâu tí-te̍k . Chham-sun chi̍t lâng tio̍h chhut-thâu , só͘-í ū chhē-phāng hō͘ Hui-lī-sū lâng kap i oan-ke . 
Chham-sun khì Têng-la̍p , khòaⁿ-kìⁿ Hui-lī-sū lâng chit ê cha-bó͘-kiáⁿ chin tèng-ì , tò-lâi chiū chhiáⁿ pē-bú thòe i chhōa . Pē-bú khí-thâu m̄ , chiū kóng , “ Lán ê peh-sìⁿ ê tiong-kan , kiám bô cha-bó͘ gín-ná hō͘ lí thang chhōa ? mi̍h-sái tio̍h khì chhōa bô pài Siōng-tè ê lâng ? ” Chham-sun kóng , “ Chit ê cha-bó͘ gín-ná put-chí tèng góa ê i , chhiáⁿ thòe góa chhōa . ” 
Pài Siōng-tè ê lâng , chhōa bô pài Siōng-tè ê lâng , si̍t-chāi sī tōa gûi-hiám ê tāi-chì , kiaⁿ-liáu ke-lāi bô hô-sūn , koh hū-jîn-lâng ōe bê-he̍k tiōng-hu ê sim . Nā-sī Chham-sun ê pē-bú khòaⁿ-kìⁿ hāu-siⁿ koat-ì , chiū kap i khì Têng-la̍p , beh kap cha-bó͘ gín-ná ê pē-bú chham-siông tēng-chhin . 
Kiâⁿ-lō͘ kàu Têng-la̍p chōe-chōe phû-tô-hn̂g ê só͘-chāi , Chham-sun ka-kī tī-teh , ū chi̍t chiah sai chhut-lâi beh kā i . Chham-sun hō͘ Iâ-hô-hoa ê Sîn tōa kám-tōng , chiū cháu-khì lia̍h hit chiah sai ; chhiú-ni̍h bô kia̍h ke-si , kan-ta ēng chhiú ê khùi-la̍t thiah-khui sai ê seng-khu . Chit ê tāi-chì Chham-sun khǹg-ba̍t , ia̍h bô kā i ê pē-bú kóng . 
Chham-sióng tēng-chhin ê tāi-chì bêng-pe̍k , tāi-ke tò-lâi . 
Āu-lâi koh khì beh ha̍p-hun , tùi kū-lō͘ kiâⁿ , kàu phah-sí sai ê só͘-chāi , Chham-sun chóan tùi lō͘-piⁿ beh khòaⁿ sai ê sin-si cháiⁿ-iūⁿ ; khòaⁿ-kìⁿ ū bi̍t-phang tī sai ê seng-khu choh-bi̍t . Chham-sun the̍h bi̍t chia̍h , koh hō͘ pē-bú chia̍h , nā-sī bô kā ìn kóng tah-lo̍h tit-tio̍h . 
Kàu Têng-la̍p Chham-sun chiàu hit-ni̍h ê hong-sio̍k pān hun-in ê iân-sia̍h . Ū chhiáⁿ saⁿ-cha̍p ê siàu-liân Hui-lī-sū lâng pôe-phōaⁿ i . Iân-sia̍h liân-liân chhit-ji̍t ê kú . Tāi-ke lim-chia̍h hoaⁿ-hí ê sî , Chham-sun kā pôe-phōaⁿ ê lâng kóng , “ Góa chiong chi̍t-ê chhai hō͘ lín chhai ; lín nā chhai tio̍h , góa chiū chiong saⁿ-cha̍p niá lāi-bīn saⁿ , saⁿ-cha̍p thò gōa-bīn saⁿ hō͘ lín ; nā chhai bô tio̍h , lín tio̍h án-ni hō͘ góa hoa̍t . ” Tāi-ke kóng , “ Hó ; chòe lí kóng hō͘ góan thiaⁿ , khòaⁿ ōe chhai bōe . ” Chham-sun chiū ēng i tùi sai ê sin-si tit-tio̍h phang-bi̍t ê tāi-chì , lâi chòe chhai , kóng , “ Tùi chia̍h--ê , chhut-chia̍h ; tùi kiông--ê , chhut-tiⁿ . ” 
Pôe-phōaⁿ ê lâng m̄-bat thiaⁿ-kìⁿ sai ê tāi-chì , thái-thó ōe chhai-tit-chhut ? Siūⁿ kúi-nā-ji̍t , lóng bōe hiáu-tit , chiū kā Chham-sun ê bó͘ kóng , “ Tio̍h làu lí ê tiōng-hu kóng-bêng chhai ê ì-sù ; nā-m̄ , góan ōe sio lí kap lí ê lāu-pē ê chhù ; lín chhiáⁿ góan ; kiám sī ài tit-tio̍h góan ê chîⁿ-châi mah ? ” Hū-jîn-lâng pek i ê tiōng-hu , tiōng-hu tòng-bōe-tiâu , chiū kóng chhut , hū-jîn-lâng pò Hui-lī-sū lâng . Pôe-phōaⁿ ê lâng lâi tùi Chham-sun kóng , “ Sím-mi̍h khah-tiⁿ bi̍t ? sím-mi̍h khah kiông sai ? ” Chham-sun kóng , “ Lín nā bô tit-tio̍h góa ê bó͘ kóng-chhut , beh thái-ōe hiáu-tit ? ” Chham-sun siū-khì , chiū khì A-si̍t-ki-lûn thâi-sí saⁿ-cha̍p ê Hui-lī-sū lâng , pak in ê saⁿ , the̍h lâi hō͘ pôe-phōaⁿ ê lâng . 
Chham-sun ia̍h siū-khì i ê bó͘ ūi-tio̍h tùi-te̍k , lāu-siat chit-ê tāi-chì chiū lī-khui i , tò-khì pē-bú tau . 
Pôe-phōaⁿ chi̍t lâng chhōa Chham-sun ê bó͘ , Chham-sun m̄-chai . 

Āu-lâi chham-sun ê siū-khì siau , ài kap i ê bó͘ saⁿ-hô , chiong chi̍t chiah iûⁿ-á-kiáⁿ khì beh sàng i . Kàu tè beh ji̍p bó͘ ê pang-lāi , tiūⁿ-lâng m̄-chún , kóng , “ Góa phah-sǹg lí òan-hūn lí ê bó͘ m̄-ti̍h , só͘-í ū kóe-kè lí ê pôe-phōaⁿ ê lâng . ” Chham-sun put-chí siū-khì , khì lia̍h saⁿ-pah chiah hô͘-lî , pa̍k in ê bé , nn̄g-chiah nn̄g-chiah saⁿ-liân , tiong-kan tiám-hé , pàng hô͘-lî khì Hui-lī-sū lâng ê chhân-hn̂g sio in ê gō͘-kak , í-ki̍p phû-tô hn̂g , kaⁿ-ná the̍h . 
Hui-lī-sū lâng mn̄g kóng , “ Chit ê tāi-chì sím-mi̍h lâng chòe ? ” Ū lâng kóng , “ Sī Chham-sun ; in-ūi i ê tiūⁿ-lâng chiong i ê bó͘ kóe-kè i ê pôe-phōaⁿ . ” Tāi-ke thiaⁿ-kìⁿ chit ê ōe , m̄-káⁿ kap Chham-sun kè-kàu , chiū khì sio-sí i ê bó͘ kap tiūⁿ-lâng . Chham-sun thiaⁿ-kìⁿ chit ê tāi-chì koh-khah siū-khì , khì kap Hui-lī-sū lâng saⁿ-thâi , thâi-sí chōe-chōe lâng ; chiū cháu-khì chio̍h-tōng khiā-khí . 
Hui-lī-sū lâng ê peng-teng khì Iû-tāi ê chi-phài ê tōe beh kong-kek in kóng , “ Lín tio̍h lia̍h Chham-sun hō͘ góan . ” Iû-tāi lâng kóng m̄-káⁿ kap Hui-lī-sū lâng kau-chiàn , chiū chhe saⁿ-chheng lâng khì lia̍h Chham-sun . Kàu i ê chio̍h-tōng chiū kóng , “ Góan lâi beh pa̍k lí hō͘ Hui-lī-sū lâng . ” Chham-sun kóng , “ Lín tio̍h chiù-chōa bô thâi góa , góa chiū hō͘ lín pa̍k . ” 
Iû-tāi lâng chiū chiong nn̄g tiâu sin soh-á pa̍k Chham-sun , khan khì kau Hui-lī-sū lâng . Chham-sun hō͘ Iâ-hô-hoa ê Sîn tōa kám-tōng , só͘ pa̍k ê soh chi̍t-ē chhoah-tn̄g , chhiú kia̍h lû ê gê-chô-kut , lâi phah-sí Hui-lī-sū lâng chi̍t chheng . Hit sî Chham-sun chhùi-ta kàu-ke̍k , chiū kiû Iâ-hô-hoa kóng , “ Lí kì-jiân kiù góa kàu chiah tōa ê tāi-chì , taⁿ kiám beh hō͘ góa chhùi-ta sí , iû-gôan hām-lo̍h Hui-lī-sū lâng ê chhùi mah ? ” Siōng-tè chún i só͘-kiû , hit só͘-chāi chiū li̍h8-khui chi̍t khang , chúi-chôaⁿ lâu-chhut , Chham-sun lim-lo̍h cheng-sîn chiàu-gôan . Hui-lī-sū lâng taⁿ put-chí kiaⁿ Chham-sun .

Chi̍t ji̍t , Chham-sun hó-táⁿ khì Hui-lī-sū ê tōe , ji̍p Ka-sat siâⁿ . Ka-sat ê lâng thiaⁿ-kìⁿ Chham-sun tī siâⁿ-lāi beh kè mî , chiū bâi-ho̍k tī siâⁿ-mn̂g ê só͘-chāi , saⁿ-kap kóng , “ Thèng-hāu thiⁿ-kng , i chhut-siâⁿ ê sî , ōe lia̍h-tio̍h lâi thâi i . ” Chham-sun khòaⁿ-phòa in ê kè-bô͘ , chiū pòaⁿ-mî khí-lâi , pian-khui siâⁿ-mn̂g , chiong mn̂g-khiā , mn̂g-sìⁿ , mn̂g-kông pē keng-thâu téng , giâ kàu Hi-pek-lûn tùi-bīn ê soaⁿ-téng . 
Chham-sun iáu-bē chhut-sì ê sî , tiāⁿ-tio̍h chòe lī-sè-kò͘ ê lâng . Lâu chôan-hoat sī chòe lī-sè-kò͘ ê kì-hō . Só͘-í Chham-sun thàn Thiⁿ-sài ê bēng-lēng , lóng bô thì-thâu chián thâu-mn̂g , sī chiong thâu-mn̂g lâi piⁿ chòe chhit kó͘ . Siat-sú Chham-sun chiong thâu-mn̂g lâi chián , chiū-sī pōe-iok , Iâ-hô-hoa ê Sîn ōe lī-khui , Chham-sun sit-lo̍h i ê tōa khùi-la̍t , pìⁿ chhin-chhiūⁿ pêng-siông ê lâng . Chit ê tāi-chì Chham-sun bô tùi lâng kóng . 
Tī Só-lia̍t ê soaⁿ-kok ū chi̍t ê pháiⁿ ê cha-bó͘-lâng , miâ Tāi-lī-lia̍p , bê-he̍k Chham-sun liân-lūi tāng ê chai-ē . Hui-lī-sū lâng ū gō͘-ê thâu-lâng chhin-chhiūⁿ ông ê khóan . Chiah-ê thâu-lâng thiaⁿ-kìⁿ Chham-sun thiàⁿ Tāi-lī-lia̍p , chiū khì chhē Tāi-lī-lia̍p , kā i kóng , “ Lí tio̍h ín-iú Chham-sun , chhâ-chhut i ê khùi-la̍t tá-lo̍h tit-tio̍h , hō͘ góan chai cháiⁿ-iūⁿ ōe khah-iâⁿ i , pa̍k i , khùn-khó͘ i ; góan ta̍k-lâng beh hō͘ lí chheng-it ê gûn-á . ” 
Tāi-lī-lia̍p it-tio̍h gûn , chiū ēng kè-tì làu Chham-sun , mn̄g i kóng , “ Lí kàu chiah tōa khùi-la̍t tùi tá-lo̍h tit-tio̍h ? Siat-sú ài pa̍k lí , khùn-khó͘ lí , tio̍h ēng sím-mi̍h hoat-tō͘ ? ” Chham-sun m̄ hō͘ i chai , chiū phiàn i kóng , “ Nā chiong bē ta ê chhiū-ki chhit tiâu chòe soh , lâi pa̍k góa ê seng-khu , góa chiū lóan-jio̍k chhin-chhiūⁿ pêng-siông ê lâng . ” Tāi-lī-lia̍p àm-chīⁿ thong-ti hiah-ê thâu-lâng . In chiū chhòng só͘ kóng hit hō chhiū-ki hō͘ i , ēng lâng bâi-ho̍k tī pâng-ni̍h . Tāi-lī-lia̍p pa̍k Chham-sun , tōa-siaⁿ hoah kóng , “ Chham-sun ah , Hui-lī-sū lâng beh kong-kek lí . ” Chham-sun chhoah tn̄g chhit tiâu chhiū-ki ê soh khoài-khoài . Lâng iáu-kú m̄-chai i ê khùi-la̍t tah-lo̍h tit-tio̍h . 
Tāi-lī-lia̍p kā Chham-sun kóng , “ Lí siáⁿ-sū kap góa kún-chhiò , kóng bô láu-si̍t ê ōe lâi phiàn góa ? taⁿ tio̍h sêng-si̍t kā góa kóng , cháiⁿ-iūⁿ chiah ōe pa̍k-lí . ” Ìn i kóng , “ Nā chiong bē-bat ēng sin-sin ê soh-á pa̍k góa , góa chiū loan-jio̍k chhin-chhiūⁿ pêng-siông lâng . ” Tāi-lī-lia̍p the̍h sin-soh-á lâi pa̍k-i , kiò kóng , “ Chham-sun ah , Hui-lī-sū lâng kong-kek lí . ” Hit-sî chhù-lāi ia̍h ū tùi-te̍k bâi-ho̍k-teh . Chham-sun chhoah-tn̄g chhiú ê soh-á , chhin-chhiūⁿ chhoah-tn̄g chi̍t tiâu sòaⁿ . 
Tāi-lī-lia̍p kā Chham-sun kóng , “ Lí koh kap góa kún-chhiò kóng bô láu-si̍t ê ōe , taⁿ eng-kai ēng sêng-si̍t lâi kóng cháiⁿ-iūⁿ ōe pa̍k lí . ” I ìn i kóng , “ Nā ēng góa chhit kó ê thâu-mn̂g chham se lâi chit , chiū ōe . ” Hū-jîn-lâng chiàu hit-ê ōe lâi chhòng ; ēng teng lâi tèng , kiò kóng , “ Chham-sun ah , Hui-lī-sū lâng kong-kek lí . ” Chham-sun chiū-chhíⁿ , liân-kūi sòa thoa khì . Hū-jîn-lâng kóng , “ Lí ê sim-koaⁿ kap góa ê bô saⁿ khè-ha̍p , cháiⁿ-iūⁿ kóng ū thiàⁿ góa ? ” Taⁿ ū phiàn góa saⁿ-pái , lóng m̄ hō͘ góa chai lí ê tōa khùi-la̍t tùi tah-lo̍h tit-tio̍h . 
Hū-jîn-lâng ta̍k-ji̍t chhui-pek i kàu hō͘ Chham-sun ê sim ià-siān tòng-bōe-tiâu , só͘-í it-chīn chiong sim-lāi só khǹg--ê kā i kóng-bêng , kóng , “ Góa tùi chhut-sì kàu taⁿ chòe lī-sè-kò͘ ê lâng , sio̍k tī Siōng-tè , m̄-bat thì-thâu ; siat-sú thì góa ê thâu-mn̂g , góa ê khùi-la̍t chū-jiân bô--khì , lóan-jio̍k chhin-chhiūⁿ pêng-siông lâng . ” Tāi-lī-lia̍p khòaⁿ-kìⁿ i chīn-sim kā i kóng , chiū chhe lâng khì kìⁿ Hui-lī-sū ê thâu-lâng , kóng , “ Taⁿ i chiong só͘ khǹg tī sim-lāi--ê , lóng-chóng kā góa kóng-bêng ; chhiáⁿ lín koh lâi . ” Hui-lī-sū ê thâu-lâng kàu , the̍h gûn tī chhiú-ni̍h . Hū-jîn-lâng hō͘ Chham-sun khùn , chhiáⁿ lâng thì i chhit-kó ê thâu-mn̂g ; i ê khùi-la̍t kó-jiân bô--khì . Hū-jîn-lâng kiò kóng , “ Chham-sun ah , Hui-lī-sū lâng kong-kek lí . ” I chiū chhíⁿ , phah-sǹg ka-kī ōe thoat-lī chhin-chhiūⁿ chêng-pái ; m̄-chai Iâ-hô-hoa í-keng ū pàng-sak i , Hui-lī-sū lâng sûi-sî lia̍h-i , iah i ê ba̍k-chiu , ah-sàng kàu Ka-sat , ēng tâng ê soh pa̍k hō͘ i koaiⁿ tī kaⁿ-ni̍h teh oe-bō . 
Khó-sioh Chham-sun chiū-kūn pháiⁿ ê cha-bó͘-lâng , tek-chōe Siōng-tè , pōe-iok tì-kàu Siōng-tè siū-khì , pàng-sak i . Taⁿ lán tio̍h ēng Chham-sun ê tāi-chì chòe kéng-kài , m̄-thang jiá Siōng-tè ê siū-khì , ia̍h m̄-thang kap pháiⁿ-lâng kau-pôe .

Chham-sun tī Ka-sat ê kaⁿ-lāi , put-chí kan-khó͘ , chhiⁿ-mî , káⁿ ū chhim-chhim hóan-hóe , ka-kī ê tāng-chōe ; i ê thâu-mn̂g ia̍h ûn-ûn-á tn̂g . Hui-lī-sū ê lâng só͘ pài ê Siōng-tè , miâ Tāi-kong . Hui-lī-sū ê thâu-lâng í-keng lia̍h Chham-sun , chiū kóng , “ Lán ê Siōng-tè chiong lán ê tùi-te̍k Chham-sun kau tī lán ê chhiú ; ” chiū chū-chi̍p chèng-lâng chhin-chhiūⁿ chòe-chiò ê khóan-sit , tōa-tōa chè-hiàn Tāi-kong Siōng-tè . Chèng-lâng chū-chi̍p khòaⁿ-kìⁿ Chham-sun , chiū hoaⁿ-hí o-ló Tāi-kong , kóng , “ Chit ê lâng chòe lán ê tùi-te̍k , bat phah-pháiⁿ lán ê tōe-hng , thâi sí lán ê peh-sìⁿ , taⁿ lán ê Siōng-tè chiong i kau tī lán ê chhiú . ” 
Ka-sat siâⁿ-lāi ū chi̍t ê keng-biō put-chí tōa , ū nn̄g-ki tōa-thiāu saⁿ-lī bô hn̄g , chhù-téng óa-khò chí nn̄g-ki ê khùi-la̍t . Chiàu lán phah-sǹg , ū chi̍t ê hì-pîⁿ , keng-lāi ê lâng kap chhù-téng ê lâng ōe khòaⁿ-kìⁿ . Tāi-ke hoaⁿ-hí ê sî , chū-chi̍p tī chit-keng , thoa chham-sun lâi , ài hì-lâng i , hō͘ i chòe pá-hì ê khóan-sit . 
Keng-lāi ū ta-po͘-lâng , hū-jîn-lâng móa-móa , Hui-lī-sū ê thâu-lâng lóng tī-teh , chhù-téng ū saⁿ-chheng lâng teh khòaⁿ . Chham-sun kā khan i ê gín-ná kóng , “ Hō͘ góa bong chhù ê thiāu , góa ài seng-khu the . ” Chham-sun chiū kî-tó Iâ-hô-hoa , kóng , “ Iâ-hô-hoa Siōng-tè ah , khún-kiû lí siàu-liām góa ; Siōng-tè ah , khún-kiû lí siúⁿ-sù góa ê khùi-la̍t chit pái chiū hó ; in-ūi Hui-lī-sū lâng iah góa ê ba̍k-chiu , hō͘ góa thang pò chit ê oan-siû . ” Kî-tó liáu , chiū lám chí nn̄g ki thiāu , chi̍t ki ēng chó-chhiú , chi̍t ki ēng iū-chhiú , kóng , “ Gōan kap Hui-lī-sū lâng saⁿ-kap sí ; chiū chhut i ê khùi-la̍t , chhù tó , keng-lāi kap chhù-téng ê lâng lóng-chóng teh-sí . Chham-sun sí ê ji̍t só͘ hāi-sí ê lâng , pí oa̍h ê sî só͘ thâi--ê , koh-khah chōe . ” I ê chhin-lâng lóng-chóng lâi siu-si̍p i ê sin-si , kng kàu Só-la̍t kap I-si̍t-tō ê tiong-kan , chòng tī i ê lāu-pē Má-lô-a ê bōng-lāi . 
Chham-sun ê tāi-chì tio̍h hō͘ lán kéng-séng . Lâng í-keng tit-tio̍h Sèng Sîn tōa tōa pang-chān , āu-lâi bô sòe-jī siú-kí , ōe tōa-tōa siū bê-he̍k , jiá Siōng-tè chek-pī . 
Chham-sun chòe Sū-su chiáng-kóan Í-sek-lia̍t lâng kiōng jī-cha̍p nî . 

Tī Pek-lī-hêng ū chi̍t lâng miâ kiò Í-lī-bí-le̍k , i ê bó͘ miâ kiò Ná-o-bí ; ū nn̄g ê kiáⁿ , chi̍t ê kiò Má-lûn , chi̍t ê Ki-liân . Í-lī-bí-le̍k kap chi̍t ke khiā tī Pek-lī-hêng put-chí pêng-an ; āu-lâi Siōng-tè hō͘ kok ki-hng hiah-ê lâng kan-khó͘ , só͘-í i chi̍t ke poaⁿ-khì Mô͘-ap ê tōe khiā-khí . Kàu Mô͘-ap , i nn̄g ê kiáⁿ chhōa Mô͘-ap ê cha-bó͘ gín-ná , chi̍t ê miâ O-pa , chi̍t ê miâ Lō͘-tek . 
Í-lī-bí-le̍k sí , āu-lâi Má-lûn , Ki-liân ia̍h sí , lâu Ná-o-bí bô tiōng-hu bô kiáⁿ . Tī Mô͘-ap thiaⁿ-kìⁿ Iâ-hô-hoa kòan-kò͘ i ê peh-sìⁿ , siúⁿ-sù bí-niû ; Ná-o-bí chiū tòa nn̄g ê sim-pū ài tò-khì Í-sek-lia̍t tōe , Saⁿ ê hū-jîn-lâng khí-sin beh khì Iû-tāi tōe , Ná-o-bí chiū kā i ê sim-pū kóng , “ Lín khóan-thāi kè-óng ê lâng kap góa put-chí hó , gōan Iâ-hô-hoa ia̍h hó khóan-thāi lín ; chhiáⁿ lín tò-khì gōa-ke chhù , koh kè ê sī gōan Iâ-hô-hoa siúⁿ-sù lín pêng-an ê só͘-chāi . ” Ná-o-bí kā in chim-chhùi beh saⁿ-sî . Nn̄g ê sim-pū tōa-siaⁿ thî-khàu , kóng , “ Lí tò-khì pún-kok góan beh tè lí . ” Ná-o-bí kóng , “ Chhiáⁿ lín tò-khì ; tè góa ū sím-mi̍h lō͘-ēng ? ” Sim-pū tōa-siaⁿ thî-khàu , O-pa kap i ê ta-ke chim-chhùi saⁿ-sî , nā-sī Lō͘-tek hoat-ì beh tè i . Ná-o-bí kóng , “ Lí ê tang-sāi í-keng tò-khì pún-kok ho̍k-sāi i ê Siōng-tè ; lí siáⁿ-sū bô kap i saⁿ-kap tńg-khì ? ” Lō͘-tek kóng , “ Bo̍h-tit hō͘ góa lī-khui lí , bô thang tè lí ; lí só͘ khì , góa ia̍h khì ; lí só͘ khiā-khí , góa ia̍h khiā-khí ; lí ê peh-sìⁿ ia̍h sī góa ê peh-sìⁿ , lí ê Siōng-tè ia̍h sī góa ê Siōng-tè ; lí sí ê só͘-chāi , góa ia̍h sí tī hia , bâi-chòng tī hia ; to̍k-to̍k kàu sí , chiah ōe saⁿ lī-khui ; góa nā bô chiàu án-ni , gōan Iâ-hô-hoa kàng-lo̍h hêng-hoa̍t . ” Ná-o-bí khòaⁿ-kìⁿ Lō͘-tek í-keng kian i sim-chì , ài kap i khì , chiū bô khǹg i . Nn̄g lâng chiū saⁿ-kap kiâⁿ kàu Pek-lī-hêng . 
Khòaⁿ Lō͘-tek ê sū , ū thang kà-sī lán ; i put-lūn sī sòng-hiong hó-gia̍h , heng-ōng soe-bî , chiū-sī chi̍t sim beh tè i ê ta-ke , ho̍k-sāi Siōng-tè , ài kap pài Siōng-tè ê lâng kau-pôe , lâi chīn chi̍t-sì-lâng . 

Ná-o-bí kap Lō͘-tek kàu Pek-lī-hêng , chiū-sī Ná-o-bí chá-chêng khiā ê só͘-chāi , ū chōe-chōe pêng-iú tī-teh . Hiah-ê lâng thiaⁿ-kìⁿ Ná-o-bí tńg-lâi , tāi-ke chhut-lâi kìⁿ i , ta̍k-lâng kóng , “ Chit ê kiám sī Ná-o-bí mah ? ” Ìn kóng , “ Bo̍h-tit kiò góa Ná-o-bí , tio̍h kiò góa Má-lat , in-ūi chôan-lêng ê Chú khó͘-chhó͘ góa . ” Ná-o-bí ê ì-sù sī khoài-lo̍k ; Má-lat ê ì-sù sī kan-khó͘ . 
Ná-o-bí kap Lō͘-tek kàu kàu Pek-lī-hêng tú-á sī siu tang ê sî . Lō͘-tek chiū kā Na-o-bí kóng , “ Hō͘ góa khì chhân-ni̍h khioh be̍h-seh . ” Ìn kóng , “ Lí thang khì . ” Tī hia Lō͘-tek kap lâng bô sio-bat , bô pêng-iú ; m̄-chai beh khì tá-lo̍h chi̍t khu-khioh . I óa-khò Siōng-tè , Siōng-tè ín-chhōa i , Lō͘-tek khì khioh be̍h-seh ê chhân , sī Pho-sū ê ; koah be̍h ê lâng chhut-chāi i khioh , i khûn-khûn khioh kàu chōe-chōe . 
Pho-sū khì chhân-ni̍h , khòaⁿ lâng koah be̍h , kā hiah-ê lâng kóng , “ Iâ-hô-hoa kap lín tī teh . ” In ìn i kóng , “ Iâ-hô-hoa siúⁿ-sù hok-khì hō͘ lí . ” Pho-sū sī pài Siōng-tè ê lâng , ia̍h ài i ê lâng-kang chhin-chhiūⁿ i . Chú-lâng , lô͘-po̍k saⁿ-kap ho̍k-sāi Siōng-tè sī ke̍k hó ; chit ê thang hō͘ lán khòaⁿ-iūⁿ . 

Pho-sū khòaⁿ lâng koah-be̍h ê sî , khòaⁿ-kìⁿ Lō͘-tek khioh be̍h-seh , chiū mn̄g tok-kang ê lâng , kóng , “ Chit ê cha-bó͘ gín-ná sī chī-chūi ? ” Tok-kang ìn kóng , “ Chit ê sī Mô͘-ap ê cha-bó͘ gín-ná , kap Ná-o-bí tùi Mô͘-ap tńg-lâi . ” Pho-sū kiâⁿ khì kā Lō͘-tek kóng , “ Lí ài khioh be̍h-seh , bo̍h-tit khì pa̍t lâng ê chhân ; siông-siông tè góa chiah-ê cha-bó͘ gín-ná , khòaⁿ koah tī sím-mi̍h só͘-chāi , chiū tè in ê āu-bīn , góa bēng-lēng siàu-liân ê lâng , bo̍h-tit hōan-tio̍h lí ; lí chhùi-ta ê sî , tio̍h khì kàu khì-kū ê só͘-chāi , lim siàu-liân ê lâng só͘ chhiūⁿ ê . ” Lō͘-tek phak tī tōe--ni̍h , kóng , “ Góa chiū sī īⁿ-pang lâng , cháiⁿ-iūⁿ ōe tit-tio̍h lí ê un-tián , tit-tio̍h lí ê chiàu-kò͘ ? ” Pho-sū ìn kóng , “ Tùi lí ê tiōng-hu kè-sin liáu-āu , lí ê hó khóan-thāi lí ê ta-ke , lī-khui pē-bú ê só͘-chāi , kàu tī bē-bat kàu ê kok , lóng-chóng chiah-ê sū , ū lâng kā góa kóng-bêng . Lí kàu chia , siū Í-sek-lia̍t cho̍k ê Siōng-tè pì-iū , gōan Iâ-hô-hoa si-un hō͘ lí , tōa siúⁿ-sù hok-khì hō͘ lí . ” Lō͘-tek kóng , “ Gōan siū chú-lâng lí ê un ; góa sui-jiân m̄ ta̍t-tio̍h lí ê chèng lú-pī , lí iáu-kú ēng hó ê ōe lâi an-ùi góa . ” Pho-sū kóng , “ Chia̍h ê sî , lí tio̍h lâi chit ni̍h chia̍h piáⁿ , ia̍h thang ùn chhò͘ . ” Lō͘-tek khì kap koah be̍h ê lâng saⁿ-kap chia̍h , Pho-sū chiong hang ê gō͘-kak hō͘ i ; chia̍h pá ū chhun--ê , Lō͘-tek siu beh hō͘ ta-ke . 
Pho-sū piⁿ-thâu bēng-lēng hiah-ê siàu-liân lâng , kóng , “ Chhut-chāi i khioh seh , bo̍h-tit hoah i ; lín ê chhiú só͘ liām ê be̍h , kò͘-ì lak kúi-ki-á tī thô͘-kha , hō͘ i khioh . ” 
Ji̍t àm tò-khì ; i ê ta-ke mn̄g kóng , “ Kin-á-ji̍t khì tá-lo̍h khioh ? ” Lō͘-tek chiong Pho-sū ê hó khóan-thāi kóng hō͘ i thiaⁿ . Ná-o-bí thiaⁿ put-chí hoaⁿ-hí ; chiū chiong Pho-sū sī i ê chhin-chhek kā Lō͘-tek kóng . Lō͘-tek ta̍k ji̍t khì Pho-sū ê chhân khioh be̍h-seh , àm tńg-lâi kap i ê ta-ke saⁿ-kap tiàm . Sui-jiân ke̍k sòng-hiong , iáu-kú sìn Iâ-hô-hoa , tit-tio̍h pì-iū . Chîⁿ-gûn bōe hō͘ lâng pêng-an , to̍k-to̍k Siōng-tè ê siúⁿ-sū hok-khì ōe hō͘ lâng pêng-an . 
Siu-tang bêng-pe̍k , Lō͘-tek chiū cháiⁿ-iūⁿ ? Hit-sî bô be̍h thang khioh , Siōng-tè ia̍h bô pàng-sak i . I chiong pún-sin kau tī Siōng-tè , Siōng-tè èng-ún beh pó-hō͘ chit hō ê lâng . Ná-o-bí ê chhin-chhek Pho-sū put-chí thiàⁿ Lō͘-tek , in-ūi i khòaⁿ Lō͘-tek kèng Siōng-tè , koh khòàⁿ-kìⁿ i put-chí khûn , hó khóan-thāi i ê ta-ke . Che sī Siōng-tè khui i ê sim , hō͘ i thiàⁿ Lō͘-tek . 
Chiàu Iû-thài lâng chāi-chá ê lē : lâng sí , i ê bó͘ iáu-bē siⁿ kiáⁿ bē siⁿ kiáⁿ , i ê chì-chhin ê lâng tio̍h chhōa i lâi chòe bó͘ ; kiám-chhái ū chhân-hn̂g í-keng bōe lâng , chhōa i ê lâng tio̍h thòe i sio̍k-hôe . Só͘-í Pho-a-su kā Lō͘-tek kóng , “ Ū chi̍t lâng pí góa kap lí khah chhin , i eng-kai tio̍h chhōa lí , lâi thòe-sio̍k lí ê gia̍p ; i nā m̄ , góa chiū chhōa lí . ” Pho-a-su chiū chhiáⁿ cha̍p-ê lāu-tōa lâng lâi , kap Lō͘-tek chì-chhin ê lâng gī-lūn chhōa Lō͘-tek ê sū . Hit ê chì-chhin--ê bô beh , só͘-í Pho-a-su chhōa i . 
Nn̄g lâng saⁿ-kap ho̍k-sāi Siōng-tè , Siōng-tè siúⁿ-sù hok-khì hō͘ in . Āu-lâi i siⁿ chi̍t ê kiáⁿ , piáu-miâ O-pī-tek . Ná-o-bí chin hoaⁿ-hí , siông-siông phō i , o-ló Siōng-tè . 
Lō͘-tek ê hoaⁿ-hí sī in-ūi lī-khui pài pu̍t ê lâng , ài Iâ-hô-hoa chòe I ê Siōng-tè . Siōng-tè bô chi̍t sî bōe kì-tit kèng-pài I ê lâng . 
O-pī-tek sī Iâ-se ê lāu-pē , sī Tāi-pi̍t ê kong . Āu-lâi i ê kiáⁿ-sun chhut chōe-chōe ông . Iâ-hô-hoa kiám bô chhim-thiàⁿ kèng-ùi I ê lâng ?

Siōng-tè ê pò͘-pîⁿ iáu-kú tī Sī-lô , Í-lī chòe chè-si-thâu ê sî , ū chi̍t lâng miâ Í-lī-ka-ná , khiā-khí tī Í-hoat-liân soaⁿ ê La̍h-má siâⁿ ; sī pài Siōng-tè ê lâng , ta̍k nî khì Sī-lô hiàn-chè Iâ-hô-hoa . 
Í-lī-ka-ná ū nn̄g ê bó͘ , chi̍t ê miâ Hap-ná , chi̍t ê mia̍ Pí-nî-ná ; in-ūi án-ni , ke-lāi kiáu-jiáu bô hô , Hap-ná put-chí hó ê khóan-sit , sêng-si̍t kèng-ùi Siōng-tè , tit-tio̍h tiōng-hu chhim-chhim thiàⁿ-sioh , chóng-sī lóng bô siⁿ kiáⁿ . Pí-nî-ná siⁿ kúi-nā ê kiáⁿ-jî , nā-sī sèng-tē khah pháiⁿ , siông-siông kek Khap-ná siū-khì . Í-lī ka-ná ēng saⁿ-thiàⁿ ê ōe khǹg Khap-ná , an-ùi i ê sim . 
Í-lī-ka-ná chi̍t ke khì Sī-lô beh hiàn-chè , ū chi̍t nî hiàn-chè bêng-pe̍k , Khap-ná tī Siōng-tè ê pò͘-pîⁿ , sim-lāi iu-būn chhoeh-chhoeh , thî-khàu kî-tó Iâ-hô-hoa , hoat-gōan kóng , “ Bān ū ê Chú Iâ-hô-hoa ah , lí nā àⁿ-lo̍h khòaⁿ-kò͘ góa ê kan-khó͘ , siàu-liām góa bô pàng-soah , siúⁿ-sù góa siⁿ chi̍t ê ta-po͘ kiáⁿ , góa chiū hō͘ i sio̍k tī Iâ-hô-hoa kàu chi̍t-sì-lâng lóng bô kā i thì-thâu . ” 
Khap-ná kî-tó Iâ-hô-hoa , ti̍t-ti̍t liām , sī sim-lāi kiû , chhùi-tûn-phê tín-tāng , lóng bô chhut siaⁿ , chè-si thâu Í-lī khòaⁿ-kìⁿ , phah-sǹg sī chiú-chùi , chiū chek-pī i kóng , “ Lí chia̍h chiú-chùi , kàu sím-mi̍h sî chiah ōe cheng-sîn ? tek-khak tio̍h kái-chiú . ” Khap-ná ìn kóng , “ M̄-sī án-ni ; góa sī sim-lāi tōa iu-būn ê lâng , lóng m̄-bat chia̍h-chiú , sī piàⁿ-chhut ka-kī ê sim tī Iâ-hô-hoa ê bīn-chêng . ” Í-lī thiaⁿ-kìⁿ chit ê ōe , hoaⁿ-hí chiok-hok i , kóng , “ Lí thang pêng-an tò-khì ; gōan Í-sek-lia̍t ê Siōng-tè ún-chún lí ê só͘ kiû . ” Khap-ná chiū tò-khì ; sim pêng-an . In-ūi ū chiong ka-kī kan-khó͘ ê tāi-chì pài-thok Siōng-tè , hoaⁿ-hí Siōng-tè ê chí-ì , só͘-í sim-koaⁿ bô koh iu-būn . 
Lán lâng nā ū iu-būn ê sū , tio̍h o̍h Khap-ná , khì pâi-lia̍t tī Siōng-tè ê bīn-chêng ; kiám-chhái sī phòa-pīⁿ , kiám-chhái chhin-lâng kè-óng , kiám-chhái hō͘ lâng khún-tio̍k , á-sī siūⁿ ka-kī ê chōe-ok , lóng-chóng thang thok-tiōng Siōng-tè . Kî-tó Siōng-tè ê sî , eng-kai tio̍h kóng chhut-chāi Thiⁿ-pē ê chí-ì , m̄-sī chhut-chāi ka-kī ê ì-sù . 

Iâ-hô-hoa ū thiaⁿ Khap-ná ê kî-tó á bô ? Ū ; bô lōa-kú hō͘ i siⁿ kiáⁿ , piáu-miâ Sat-bó͘-jíⁿ . Sat-bó͘-jíⁿ ê ì-sù sī hō͘ Siōng-tè thiaⁿ-kìⁿ . 
Khap-ná kì-tit i hē-gōan ê ōe , kàu Sat-bó͘-jíⁿ tn̄g-lin ê sî , chiū chhōa i khì Sī-lô , beh hiàn hō͘ Siōng-te ; koh tòa saⁿ chiah gû kap lé-mi̍h beh chè-hiàn , ì-sù káⁿ-sī beh kám-siā Siōng-tè chún i kî-tó ê tāi-chì , koh kiû Siōng-tè chiap-la̍p chit ê gín-ná . Kàu Siōng-tè ê pò͘-pîⁿ , chiū thâi chi̍t chiah gû hiàn-chè , chiong gín-ná kau Í-lī , kóng , “ Góa ê chú ah , chāi-chá ū hū-jîn-lâng khiā tī chia kî-tó , chiū-sī góa ; sī in-ūi chit ê kiáⁿ kî-tó , Iâ-hô-hoa ū èng-ún só͘ kiû . “ Góa tùi Iâ-hô-hoa khit , taⁿ hêng Iâ-hô-hoa , hō͘ i chi̍t-sì-lâng sio̍k tī Iâ-hô-hoa . ” Khap-ná chòe chi̍t chhiú si , lâi gîm kám-siā o-ló Siōng-tè . 
Lâng chhin-chhiūⁿ Khap-ná thiàⁿ i ê kiáⁿ , m̄-sī ǹg-bāng sè-kan ê lī-ek , sī ài kiáⁿ chòe Siōng-tè ê lō͘-ēng , chin ū hok-khì , Siōng-tè tek-khak pì-iū i ; gín-ná chhin-chhiūⁿ Sat-bó͘-jíⁿ ū khiân-sêng ê lāu-bú , chiong i ê kiáⁿ tùi chhut-sì ê sî , hiàn hō͘ Siōng-tè , chit hō ê gín-ná chin ū hok-khì , Siōng-tè bô m̄ chiàu-kò͘ . 
Sat-bó͘-jíⁿ lâu tī Sī-lô , Khap-ná kap tiōng-hu tò-khì Lia̍p-má , ta̍k nî koh khì Sī-lô hiàn-chè Iâ-hô-hoa , lāu-bú sòa tòa chi̍t niá saⁿ hō͘ i ê kiáⁿ chheng . Āu-lâi Khap-ná koh siⁿ saⁿ ê kiáⁿ , nn̄g ê cha-bó͘-kiáⁿ . 
Sat-bó͘-jíⁿ tiàm Siōng-tè ê pò͘-pîⁿ , ûn-ûn-á khah tōa , Siōng-tè thiàⁿ i , lâng ia̍h thiàⁿ i . 

Í-lī m̄-nā chòe chè-si-thâu liāu-lí ho̍k-sāi Siōng-tè ê tāi-chì , ia̍h sī chòe Sū-su chiáng-kóan peh-sìⁿ . Í-lī ū nn̄g ê kiáⁿ tam-tng chè-si ê chit-jīm , chi̍t ê miâ Hô-hut-nî , chi̍t ê miâ Hui-nî-khap . Chè-si ê chit-hūn sī sèng , chheng-khì-siùⁿ , nā sī chí nn̄g lâng chin pháiⁿ , tōa hōan-tio̍h Siōng-tè ê hoat-tō͘ . 
Í-lī thiaⁿ-kìⁿ i ê kiáⁿ ê pháiⁿ , chiū kā ìn kóng , “ Góa tùi peh-sìⁿ thiaⁿ-kìⁿ lín ê só͘ kiâⁿ bô toan-chiàⁿ , lín siáⁿ-sū án-ni chòe ? Góa só͘ thiaⁿ-kìⁿ m̄-sī hó , chiū-sī lín hō͘ Iâ-hô-hoa ê peh-sìⁿ hōan-chōe . ” Hô-hut-nî , Hui-nî-khap ngī-sim bô chhiù-chhái lāu-pē ê ōe , iû-gôan kiâⁿ pháiⁿ . Í-lī khòaⁿ-kìⁿ kiáⁿ m̄ thiaⁿ khǹg , m̄ kóe-pháiⁿ ê phín-hēng , tek-khak tio̍h giâm-giâm liāu-lí hō͘ in lut chè-si ê chit ; nā-sī lâng put-chí lāu , sim-koaⁿ nńg-cháiⁿ , chiū khin-khin chek-pī nā tiāⁿ ; só͘-í Siōng-tè chhe sian-ti lâng , lâi chek-pī Í-lī , kā i kóng beh kàng tāng-tāng ê chai-ê tī i ê ke , koh nn̄g ê kiáⁿ tâng-ji̍t tio̍h sí . 
Siōng-tè chì-sèng , bōe iông-ún-tit pháiⁿ , lâng chhian-bān m̄-thang kek I siū-khì . Í-lī sī hó-lâng , sêng-si̍t kèng-ùi Siōng-tè ; chóng-sī liāu-lí ke-lāi , kà-sī kiáⁿ-jî , ū sit pún-hūn , só͘-í tú-tio̍h tāng ê chek-pī . 
Pē-bú eng-kai chiàu tō-lí kà-sī kiáⁿ-jî , m̄-thang iông-ún i chòe pháiⁿ , tùi sòe-hàn ê sî , tio̍h ín-chhōa i pài Siōng-tè , thàn tō-lí , kiâⁿ thiⁿ ê lō͘ , chòe ū lō͘-ēng ê lâng ; pē-bú chim-chiok án-ni kiâⁿ , chiū thang ǹg-bāng Siōng-tè tōa un-tián ; pē-bú sit kiám-tiám , chhut-chāi kiáⁿ-jî hòng-tōng , kiám m̄ tio̍h kiaⁿ Siōng-tè ê tōa chek-pī ?

Sat-bó͘-jíⁿ chòe gín-ná tī Í-lí ê bīn-chêng ho̍k-sāi Iâ-hô-hoa . Hit-sî Iâ-hô-hoa hán-tit ēng ōe lâi chí-sī lâng , bô siông-siông hián-chhut I ê īⁿ-siōng . 
Ū chi̍t-mî , Siōng-tè ê teng iáu-bē hoa . Sat-bó͘-jíⁿ í-keng khì khùn , Iâ-hô-hoa kiò kóng , “ Sat-bó͘-jíⁿ ah . ” Sat-bó͘-jíⁿ ìn kóng , “ Góa tī chia , “ chiū cháu-khì Í-lī hia , kóng , “ Lí ū kiò góa , góa tī chia . ” Í-lī kóng , “ Góa bô kiò lí , thang khì khùn . ” Chiū tò-tńg khì-khùn . 
Iâ-hô-hoa koh-chài kiò , kóng , “ Sat-bó͘-jíⁿ ah . ” Sat-bó͘-jíⁿ koh khì chhē Í-lī , kóng , “ Lí teh kiò góa , góa tī chia . ” Í-lī chiū kóng , “ Góa ê kiáⁿ ah , góa bô kiò lí ; lí koh khì khùn . ” Tāi-seng Iâ-hô-hoa bē-bat ēng ōe chí-sī Sat-bó͘-jíⁿ , só͘-í Sat-bó͘-jíⁿ m̄-chai hit ê siaⁿ sī tùi Iâ-hô-hoa chhut . Iâ-hô-hoa tē-saⁿ pái kiò Sat-bó͘-jíⁿ , Sat-bó͘-jíⁿ iû-gôan khì chiū-kūn Í-lī , kóng , “ Lí kì-jiân kiò góa , góa tī chia . ” Í-lī chiah chai sī Iâ-hô-hoa teh kiò i , só͘-í kā i kóng , “ Lí koh khì khùn ; nā koh-chài kiò lí , lí chiū kóng , “ Chhiáⁿ Iâ-hô-hoa kóng lí ê lô͘-po̍k kín-sīn thiaⁿ . ” Sat-bó͘-jíⁿ chiū koh khì khùn , Iâ-hô-hoa lîm-kàu iû-gôan kiò , “ Sat-bó͘-jíⁿ ah , Sat-bó͘-jíⁿ ah . ” Sat-bó͘-jíⁿ ìn kóng , “ Chhiáⁿ lí kóng , lô͘-po̍k teh thiaⁿ lah . ” 
Sat-bó͘-jíⁿ chin-chiàⁿ ū hok-khì , tit-tio̍h Siōng-tè kap i kóng-ōe . Lán chit-tia̍p ê sî , Iâ-hô-hoa ū kiò gín-ná , á-bô ? Ū ; chóng-sī m̄-sī chhin-chhin chhut-siaⁿ lâi kiò , sī ēng Sèng-chheh . Chim-giân kóng , “ Góa ê kiáⁿ ah , lí tio̍h choan-sim kui tī góa . ” Má-thài , Má-khó , Lō͘-ka lóng ū kì-chài Iâ-so͘ ê ōe , kóng , “ Tio̍h iông-ún sòe-hàn ê gín-ná chiū-kūn góa , m̄-thang kìm-chí i ; in-ūi sio̍k tī Siōng-tè ê kok sī chit hō ê lâng . ” 
Hit-mî Siōng-tè kiò Sat-bó͘-jíⁿ , ū kā i kóng sím-mi̍h ? sī kóng beh tī Í-sek-lia̍t tiong kiâⁿ chi̍t-hāng tāng ê tāi-chì , chiū-sī beh chek-hoa̍t Í-lī chi̍t-ke ê lâng , in-ūi Í-lī nn̄g ê kiáⁿ kiâⁿ-pháiⁿ , in lāu-pē lóng bô iok-sok . 
Sat-bó͘-jíⁿ thiⁿ-kng khí-lâi khui Iâ-hô-hoa ê tiān-mn̂g , m̄-káⁿ ēng chit-ê tāi-chì kā Í-lī kóng , Í-lī kiò Sat-bó͘-jíⁿ kóng , “ Góa ê kiáⁿ ah . ” Ìn kóng , “ Góa tī chia . ” Í-lī kóng , “ Iâ-hô-hoa kā lí kóng sím-mi̍h , m̄-thang ún-ba̍t tī góa ; lí nā khǹg ba̍t , gōan Siōng-tè chek-hoa̍t lí . ” Sat-bó͘-jíⁿ chiū lóng-chóng kā i kóng-bêng , lóng bô khǹg-ba̍t . 
Í-lī thiaⁿ-kìⁿ Sat-bó͘-jíⁿ só͘-kóng , sim-koaⁿ bô m̄ tōa iu-būn , iáu-kú m̄-káⁿ hiâm Siōng-tè . I chai ka-kī ū tōa m̄-tio̍h , nā-sī Siōng-tè só͘ chòe ta̍k-hāng tio̍h , sim-koaⁿ chiū hâng-ho̍k , kóng , “ Chit-ê tāi-chì sī Iâ-hô-hoa chòe , gōan chhut-chāi I ê ì-sù kiâⁿ . ” Í-lī chit-hō ê khóan-sit put-chí hó , thang chòe lán ê bô͘-iūⁿ . Lán nā sêng-si̍t chòe Siōng-tè ê peh-sìⁿ , ū-sî tio̍h hō͘ i chek-pī , sim-koaⁿ m̄-thang khǹg òan-hūn ; tio̍h hóan-hóe chōe , ēng khiam-sùn ê sim hâng-ho̍k Siōng-tè , kì-tit Sèng-chheh só͘ khǹg lán ê ōe , kóng , “ Góa ê kiáⁿ ah , Chú chek-pī lí bo̍h-tit sit-táⁿ ; in-ūi Chú chek-pī i só͘-thiàⁿ--ê , phah i só͘ chiap-la̍p ê kiáⁿ-lūi . ” 
Hit-sî liáu-āu , Sat-bó͘-jíⁿ ûn-ûn-á tōa , Siōng-tè pì-iū i , hō͘ i ê ōe lóng ū èng-giām , kàu chèng peh-sìⁿ chai Siōng-tè ū siat-li̍p Sat-bó͘-jíⁿ chòe sian-ti lâng . 

Í-sek-lia̍t ê lâng m̄-ài hâng-ho̍k Hui-lī-sū lâng ê kóan-hat , chiū chiong kun-peng khì kap in kau-chiàn . Peh-sìⁿ iáu-bē hóan-hóe chōe tit-tio̍h sià-bián , só͘-í Siōng-tè bô pang-chān . Hui-lī-sū lâng khah-iâⁿ in , Í-sek-lia̍t kun-peng sí iok-lio̍k sì-chheng lâng . Peng-teng tò-lâi iâⁿ-pôaⁿ , lāu-tōa lâng saⁿ-kap gī-lūn kóng , “ Iâ-hô-hoa kin-á-ji̍t hō͘ lán pāi-tīn tī Hui-lī-sū lâng ê bīn-chêng , sī sím-mi̍h iân-kò͘ ? Taⁿ tio̍h khì kng Iâ-hô-hoa ê iok-kūi tùi Sī-lô lâi chit-ni̍h , thang kiù lán thoat-lī tùi-te̍k ê chhiú . ” 
In m̄-sī hóan-hóe chōe kiû Siōng-tè siá-bián lâi pang-chān , put-kò ēng khiàn-sńg ê sim , óa-khò Iâ-hô-hoa ê iok-kūi , lâi iâⁿ-pôaⁿ ni̍h . 
Iok-kūi kàu iâⁿ-pôaⁿ , tāi-ke tōa hoaⁿ-hí , phah-sǹg iok-kūi tī-teh , tek-khak ōe khah-iâⁿ tùi-te̍k , chiū chhut tōa-siaⁿ âu-kiò kàu tōe tín-tāng . Hui-lī-sū lâng thiaⁿ-kìⁿ âu-kiò ê siaⁿ ; chiū saⁿ-mn̄g kóng , “ Hi-pek-lâi ê iâⁿ-pôaⁿ ū âu-kiò kàu chiah tōa-siaⁿ , sím-mi̍h ì-sù ? ” Ū lâng kóng , “ Iâ-hô-hoa ê iok-kūi kàu in ê iâⁿ-pôaⁿ . ” Tāi-ke tōa kiaⁿ , kóng , “ Siōng-tè kàu in ê iâⁿ-pôaⁿ , taⁿ lán beh cháiⁿ-iūⁿ ? ” chiū saⁿ bián-lē tio̍h koh-khah hó-táⁿ , koh-khah chhut-la̍t kap in kau-chiàn . Hui-lī-sū lâng chiah piàⁿ-tīn , Í-sek-lia̍t ê lâng iû-gôan su , pí tāi-seng koh-khah siong-tiōng , sí saⁿ-bān lâng , kî-û--ê sì-sòaⁿ tò-khì in chhù . Iok-kūi hō͘ Hui-lī-sū lâng chhiúⁿ-khì , Í-lī nn̄g ê kiáⁿ ia̍h hō͘ in thâi--sí . 
Í-lī hit nî káu-cha̍p-poeh hè , ba̍k-chiu hoe , bōe khòaⁿ-kìⁿ , tī Sī-lô teh chē thèng-hāu thiaⁿ-kìⁿ saⁿ-thâi ê siau-sit , sim-koaⁿ khòa-lū Siōng-tè ê iok-kūi , kiaⁿ-liáu ōe hō͘ tùi-te̍k chhiúⁿ . 
Saⁿ-thâi soah , ū chi̍t ê gâu-cháu ê lâng , thiah-li̍h8 ka-kī ê saⁿ , ēng tîn-ai sám thâu-khak , cháu-khì Sī-lô ji̍p-siâⁿ lâi pò . Siâⁿ-ni̍h ê chèng-lâng ai-kiò . Í-lī thiaⁿ-kìⁿ hit ê siaⁿ , sim-lāi pho̍k-pho̍k-chhéng , mn̄g kóng , “ Ai-kiò ê siaⁿ , sím-mi̍h tāi-chì ? ” Hit lâng cháu kàu Í-lí ê só͘-chāi , kóng , “ Góa kin-á-ji̍t tùi chiàn-tīn ê tiong-kan tô-cháu--lâi . ” Í-lī kóng , “ Tāi-chì cháiⁿ-iūⁿ ? ” Hit lâng kóng , “ Í-sek-lia̍t ê lâng tô-cháu tī Hui-lī-sū lâng ê bīn-chêng , chōe-chōe thâi-sí , lí nn̄g ê kiáⁿ Hô-hut-nî , Hui-nî-khap ia̍h sí , Siōng-tè ê iok-kūi khit i chhiúⁿ-khì . ” Í-lī nî-lāu , sin-thé hó-hàn , thiaⁿ kàu Siōng-tè ê iok-kūi hō͘ tùi-te̍k chhiúⁿ-khì , chiū poa̍h-tó , ām-kún chi̍h , lâng sí . Í-lī bat chòe Í-sek-lia̍t lâng ê Sū-su sì-cha̍p nî .
Í-lí ê sim-pū , chiū-sī Hui-nî-khap ê bó͘ , ū sin sūn-ge̍h , chi̍t-ē thiaⁿ-kìⁿ Siōng-tè ê iok-kūi hō͘ lâng chhiúⁿ-khì , koh ta-koaⁿ kap tiōng-hu lóng sí , chiū liâm piⁿ thàng-thiàⁿ khiau-io siⁿ-chhut . Piⁿ-thâu khiā ê hū-jîn-lâng kā i kóng , “ Sim tio̍h pêng-an ; sī siⁿ ta-po͘ kiáⁿ . ” I lóng bô ìn , lóng bô khòa-ì ; chiū piáu chit ê kiáⁿ ê miâ kiò chòe Í-ka-po̍k , kóng , “ Í-sek-lia̍t cho̍k ê êng-kng í-keng lī-khui liáu , “ chiū sí . Í-ka-po̍k ê ì-sù sī Êng-kng bô--khì . 
Í-lí ê kiáⁿ chòe Siōng-tè ê chè-si , lâi kiâⁿ pháiⁿ , m̄-nā jiá Siōng-tè siū-khì chek-hoa̍t lāu-pē chi̍t-ke , koh liân-lūi chèng peh-sìⁿ hām-lo̍h tāng-tāng ê chai-ē . Kàu-hōe ê bo̍k-su kap tng-chit ê lâng , sī Siōng-tè ê lô͘-po̍k , choan-choan tio̍h ēng tō-lí liāu-lí kàu-hōe , ín-chhōa lâng kiâⁿ hó . Siat-sú chit hō lâng pìⁿ pháiⁿ , kàu-hōe chin gûi-hiám , chai-ē bô hn̄g . 

Hui-lī-sū lâng kng Iâ-hô-hoa ê iok-kūi kàu in chi̍t ê siâⁿ , miâ A-si̍t-tu̍t . In só͘ pài ê kúi-sîn , tē it tōa--ê , miâ kiò Tāi-kong Siōng-tè . Chit-ê Tāi-kong ê siōng put-chí thang chhiò ; seng-khu hā-pō͘ chhin-chhiūⁿ hî , téng-bīn ū chhiú , ū thâu-khak chhin-chhiūⁿ lâng . 
Hui-lī-sū lâng káⁿ phah-sǹg iok-kūi sī ngó͘-siōng ê khóan-sit , chiū-sī Í-sek-lia̍t ê Siōng-tè Iâ-hô-hoa ê siōng , chiàu-kò͘ Í-sek-lia̍t ê tōe-hng , chhin-chhiūⁿ Tāi-kong chiàu-kò͘ Hui-lī-sū ê tōe . Taⁿ Hui-lī-sū lâng khah-iâⁿ Í-sek-lia̍t lâng , kiám m̄-sī Tāi-kong khah-iâⁿ Iâ-hô-hoa ? Hui-lī-sū lâng án-ni khoa-kháu , kng iok-kūi ji̍p Tāi-kong ê biō , hē tī Tāi-kong ê sin-piⁿ , piáu-bêng Iâ-hô-hoa hâng-ho̍k Tāi-kong . 
Í-sek-lia̍t lâng saⁿ-thâi ê sî , ēng khiàn-sńg ê sim , óa-khò iok-kūi , ná chhin-chhiūⁿ Siōng-tè ê siōng ; Siōng-tè chiū hián-bêng tōa siū-khì , Í-sek-lia̍t ê kun-peng pāi cháu , iok-kūi ia̍h hō͘ lâng chhiúⁿ-khì ; taⁿ thái-thó ōe iông-ún-tit Hui-lī-sū lâng chit hō tōa biáu-sī ê tāi-chì ? Siōng-tè chì-sèng , thok-tiōng Í-sài-a kóng , “ Góa sī Iâ-hô-hoa , che sī góa ê miâ , góa tek-khak m̄ iông-ún pa̍t ê Siōng-tè tit-tio̍h góa ê êng-kng , m̄ iông-ún ngó͘-siōng tit-tio̍h góa ê chheng-ho͘ . ” 
Iok-kūi í-keng lok tī Tāi-kong ê biō-lāi , bîn-á-chá-khí A-si̍t-tu̍t ê lâng ji̍p keng-biō , khòaⁿ-kìⁿ Tāi-kong ê siōng ū poa̍h-tó tī iok-kūi ê bīn-chêng . Lâng kî-koài bōe hiáu--tit , iáu-kú phah-sǹg kiám-chhái sī ngó͘-gū-jiân ê tāi-chì , chiū chhiáⁿ khí-lâi , koh-chài chhāi-teh . Kè chá-khí ji̍p biō khòaⁿ-kìⁿ Tāi-kong ê siōng ū koh poa̍h-tó khò-chi̍h , thâu-khak kap chhiú ka-la̍uh tī hō͘-tēng , chhun hî ê seng-khu nā-tiāⁿ . 
Iâ-hô-hoa ēng chit hō koh-iūⁿ ê tāi-chì , hō͘ Hui-lī-sū lâng chai , to̍k-to̍k i ka-kī sī chin ê Siōng-tè , ū bān-hāng kôan-lêng ; Tāi-kong sī ké--ê , bōe chiàu-kò͘ ka-kī . Siōng-tè koh kàng chai-ē , siâⁿ-lāi siâⁿ-gōa ê lâng siⁿ-thiàⁿ , chōe-chōe lâng sí . 
Tāi-ke tōa kiaⁿ saⁿ-kap kóng , “ Í-sek-lia̍t Siōng-tè ê iok-kūi m̄-thang tiàm chia ; in-ūi kàng chai-ē chek-hoa̍t lán kap lán ê Siōng-tè Tāi-kong ; ” chiū chhiáⁿ Hui-lī-sū chèng thâu-lâng chū-chi̍p , mn̄g i kóng , “ Chit ê Í-sek-lia̍t Siōng-tè ê iok-kūi , lán tio̍h cháiⁿ-iúⁿ ? ” Thâu-lâng kóng , “ Tio̍h kng khì Ka-te̍k . ” 
Iok-kūi kàu Ka-te̍k siâⁿ , Siōng-tè chiū kàng chai-ē tī Ka-te̍k ê lâng it-hoat tāng . Hit tia̍p koh kng iok-kūi khì Í-tek-lûn ê siâⁿ . Siōng-tè chiū koh-khah tōa kàng chai-ē tī Í-kek-lûn ê lâng . Í-kek-lûn ê lâng tōa ai-kiò , pín-chhéng chèng thâu-lâng tio̍h kng Í-sek-lia̍t Siōng-tè ê iok-kūi tò-khì pún só͘-chāi . 
Iok-kūi tī Hui-lī-sū ê tōe chit ge̍h-ji̍t kú . Hui-lī-sū lâng chū-chi̍p hê-siūⁿ kap pok-kòa ê lâng , mn̄g in tio̍h ēng sím-mi̍h hoat-tō͘ lâi hêng Iâ-hô-hoa ê iok-kūi . Ìn kóng , “ M̄-thang khang-khang kng i tò-khì , tio̍h sàng lé-mi̍h thang chòe pó͘-chōe ê chè-hiàn , hō͘ chāi- ē ōe soah . ” Koh kóng , “ Tio̍h chhòng chi̍t tiuⁿ sin ê chhia hē iok-kūi tī téng-bīn ; chiong nn̄g chiah bē bat kòa gû-taⁿ ê gû-bú lâi thoa chhia , nn̄g chiah gû-á kiáⁿ tio̍h koaiⁿ-teh ; chhut-chāi gû-bú kiâⁿ sím-mi̍h lō͘ , nā ti̍t-ti̍t kiâⁿ Pek-sī-be̍k ê lō͘ kàu in ê kau-kài , chiū thang chai lán tú-tio̍h ê chai-ē sī Iâ-hô-hoa kàng-lo̍h--ê ; nā kiâⁿ pa̍t tiâu lō͘ ; chiū chai só͘ tú-tio̍h ê chai-ē , sī ngó͘-gū-jiân--ê . ” Hui-lī-sū lâng chiàu án-ni kiâⁿ , gû-bú thoa-chhia , sim siūⁿ kiáⁿ , ná kiâⁿ ná háu , ti̍t-ti̍t khì Pek-sī-be̍k ê lō͘ , bô phian chó , bô phian iū ; thâu-lâng tè i khì . 
Siōng-tè ū kôan-lêng , chāi-chá hō͘ Pa lân ê lû ōe kóng-ōe , taⁿ hō͘ gû thoa iok-kūi , ka-kī chai lō͘ , m̄-sái lâng khan . 

Nn̄g chiah gû thoa chhia kàu Pek-sī-be̍k , tú-tú siu-tang ê sî . Lâng tī chhân-hn̂g teh koah be̍h , kia̍h khí-thâu khòaⁿ-kìⁿ iok-kūi tī chhia-ni̍h , chiū chin hoaⁿ-hí . Kūn chhia thêng ê só͘-chāi ū tōa-tè chio̍h-pôaⁿ . Lī-bī lâng chiū kng iok-kūi chhut-lâi hē chio̍h-pôaⁿ téng , chiong hí nn̄g chiah gû-bú lâi thâi , phòa chhia ê chhâ lâi sio , hiàn-chè Iâ-hô-hoa . Hui-lī-sū ê thâu-lâng khòaⁿ liáu chiah tò-khì . 
Pek-sī-be̍k ê lâng lām-sám khòaⁿ iok-kūi , hō͘ Siōng-tè kong-kek in , chōe-chōe lâng sí . Lâng tio̍h kì-tit Siōng-tè sī sèng ; sio̍k Siōng-tè ê mi̍h ia̍h sī sèng , só͘-í lâng ji̍p lé-pài-tn̂g , tio̍h kì-tit sī ho̍k-sāi Siōng-tè ê só͘-chāi ; tha̍k Sèng-chheh , tio̍h kì-tit sī Siōng-tè ê chheh ; chū-chi̍p kî-tó , tio̍h kì-tit sī tiàm tī Siōng-tè ê bīn-chêng ; tek-khak tio̍h kèng-khiân , m̄-thang hòng-sù , kiaⁿ-liáu ōe jiá Siōng-tè ê siū-khì chhin-chhiūⁿ Pek-sī-be̍k ê lâng . Thôan-tō kóng , “ Lí nā khì Siōng-tè ê tiān , tek-khak tio̍h kín-sīn , m̄-thang chhin-chhiūⁿ gōng ê lâng lām-sám hiàn-chè ; ìn kóng bô siūⁿ ka-kī só͘ kiâⁿ sī pháiⁿ . ” Pek-sī-be̍k ê lâng hō͘ Siōng-tè chek-pī , chèng-lâng put-chí kiaⁿ , kóng , “ Iâ-hô-hoa Siōng-tè sī chì-sèng , chī-chūi ōe kham-tit khiā tī i ê bīn-chêng ? ” sûi-sî chhe lâng kā Ki-lia̍t-iâ-lîm ê lâng kóng , “ Hui-lī-sū lâng ū chiong Iâ-hô-hoa ê iok-kūi sàng-hêng , lín tio̍h lo̍h-lâi kng chiūⁿ-khì lín hit ni̍h . ” Ki-lia̍t-iâ-lîm ê lâng hoaⁿ-hí , chiū kng khì chi̍t lâng ê chhù , miâ kiò A-pí-ná-ta̍t , siat-li̍p i ê kiáⁿ Í-lī-a-sat chòe chip-sū siú Iâ-hô-hoa ê iok-kūi . Iok-kūi tī Ki-lia̍t-iâ-lîm jī-cha̍p nî kú . 
Í-sek-lia̍t lâng koh-chài him-bō͘ Iâ-hô-hoa ; Sat-bó͘-jíⁿ chiū khǹg chèng peh-sìⁿ , kóng , “ Lín nā chīn-sim kui Iâ-hô-hoa , chiū pa̍t hō ê Siōng-tè kap A-tāi-lio̍k ê ngó͘-siōng tek-khak tio̍h lóng-chóng kū-choa̍t tī lín ê tiong-kan ; eng-kai pī-pān lín ê sim , to̍k-to̍k ho̍k-sāi Iâ-hô-hoa nā-tiāⁿ , i chiū kiù lín chhut Hui-lī-sū lâng ê chhiú . ” 
Í-sek-lia̍t ê lâng thàn Sat-bó͘-jíⁿ ê ōe , lóng-chóng tû-khì ngó͘-siōng kap ké ê Siōng-tè . Sat-bó͘-jíⁿ koh thòe in kî-tó , in chiū hóan-hóe kóe-pìⁿ , kiû Iâ-hô-hoa sià-bián in ê chōe . Lán lâng siông-siông tek-chōe Siōng-tè chhin-chhiūⁿ Í-sek-lia̍t lâng , iàu-kín tio̍h o̍h Í-sek-lia̍t lâng hóan-hóe chōe kiû Siōng-tè sià-bián lán . Kî-tó ê sî tio̍h jīn ka-kī ê chōe , kiû Sèng-sîn pang-chān . Sèng-chheh kóng , “ Kiû chiū tit-tio̍h . ” 

Hui-lī-sū lâng thiaⁿ-kìⁿ Í-sek-lia̍t lâng chū-chi̍p tī Bí-su-pa , chiū pī-pān kun-peng , khì beh kong-kek in . Í-sek-lia̍t lâng thiaⁿ-kìⁿ chit ê tāi-chì chiū kiaⁿ , chhiáⁿ Sat-bó͘-jíⁿ kóng , “ Thòe góan kiû Iâ-hô-hoa bô soah , hō͘ i kiù góan tī Hui-lī-sū ê chhiú . ” Sat-bó͘-jíⁿ chiū thâi chi̍t chiah iû-á-kiáⁿ , lóng-chóng sio lâi hiàn-chè Siōng-tè , kiû Iâ-hô-hoa ún-chún i ê kî-tó . Iâ-hô-hoa chún i . 
Sat-bó͘-jíⁿ hiàn sio-chè ê sî , Hui-lī-sū lâng kàu , kong-kek Í-sek-lia̍t cho̍k . Iâ-hô-hoa khí chhè-lûi , Hui-lī-sū lâng pāi-cháu tī Í-sek-lia̍t cho̍k ê bīn-chêng . Í-sek-lia̍t cho̍k tùi āu-bīn tui-jip in , kong-kek in kàu Pek-kap . 
Sat-bó͘-jíⁿ chhòng chio̍h-pi khiā tī Bí-su-pa kap Siān ê tiong-kan , hō hit ê miâ kiò , kóng , “ Kàu chit sî Iâ-hô-hoa ū pang-chān lán . ” Í-piān-í-siat ê ì-sù sī Kì-liām pang-chān ê chio̍h-pi . 
Siōng-tè si̍t-chāi hó khóan-thāi lán . Lán chhin-chhiūⁿ Í-sek-lia̍t lâng , ū-sî ū iu-būn kan-khó͘ tùi-te̍k sí-sit ê sū , Siōng-tè ia̍h siông-siông pó-hō lán . Lán tio̍h siàu-liām Siōng-tè ê un , kì tī sim-ni̍h , chhin-chhiūⁿ Í-sek-lia̍t lâng khek tī chio̍h-pi , lâi chòe kì-liām . 
Hit-tia̍p liáu-āu kú-kú Hui-lī-sū lâng m̄-káⁿ koh-chài chiàm Í-sek-lia̍t ê tōe . Kúi-nā ê siâⁿ Hui-lī-sū lâng chāi-chá lâi chhim-chiàm , taⁿ hō͘ Í-sek-lia̍t lâng ho̍k tò-tńg . 
Sat-bó͘-jíⁿ chòe Sū-su kàu chi̍t-sì-lâng ; ta̍k nî chhut-sûn khì Pek-te̍k-lī , Kiat-kap , Bí-su-pa , ta̍k só͘-chāi phòaⁿ-tòan peh-sìⁿ ê tāi-chì , chiah tò-tńg-lâi i ê chhù tī Lia̍p-má . Tī hia ū khí tôaⁿ ho̍k-sāi Iâ-hô-hoa . 

Sat-bó͘-jíⁿ chòe Í-sek-lia̍t lâng ê Sū-su , peh-sìⁿ thiaⁿ i ê kà-sī chōe-chōe nî , put-chí pêng-an . 
Āu-lâi Sat-bó͘-jíⁿ nî lāu , siat-li̍p i nn̄g ê kiáⁿ pang-chān i chòe Sū-su liāu-lí Í-sek-lia̍t lâng ê tāi-chì . 
Chí nn̄g ê kiáⁿ ài chîⁿ-châi , siū pò͘-lō͘ , bô kong-tō phòaⁿ-tòan , oan-óng peh-sìⁿ . 
Í-sek-lia̍t chèng lāu-tōa chu-chi̍p pín-chhéng Sat-bó͘-jíⁿ , kóng , “ Lí í-keng nî-lāu , lí ê kiáⁿ put-siàu , chhiáⁿ lí kéng chi̍t lâng ; siat-li̍p i chòe ông , liāu-lí góan , chhin-chhiūⁿ pa̍t-kok . ” 
Sat-bó͘-jíⁿ thiaⁿ-kìⁿ chit ê ōe , chai peh-sìⁿ bô hoaⁿ-hí Siōng-tè liāu-lí in ê hoat-tō͘ , ài o̍h sì-bīn bô pài Siōng-tè chiah-ê cho̍k-lūi ê khóan-sit ; Sat-bó͘-jíⁿ ê sim bô hoaⁿ-hí , chiū chiong chit ê tāi-chì kî-tó Siōng-tè . Siōng-tè hoan-hù i , kóng , “ Tio̍h thàn peh-sìⁿ ê ōe , in m̄-sī kū-choa̍t lí , sī kū-choa̍t góa , m̄-ài góa tī-lí . Chāi-chá góa chhōa peh-sìⁿ chhut Ai-ki̍p , tùi hit-tia̍p kàu taⁿ , in siông-siông kū-choa̍t góa , ho̍k-sāi pa̍t ê Siōng-tè ; in ê khóan-thāi lí ia̍h sī án-ni . Taⁿ tio̍h thàn in ê ōe , nā-sī tio̍h giâm-giâm kà-sī , ia̍h tio̍h chiong hit ê ông ê khôan-sit chí-sī in . ” Sat-bó͘-jíⁿ chiong Siōng-tè ê ōe lâi chí-sī peh-sìⁿ , bêng-bêng kā ìn kóng siat-li̍p ông ōe ke-thiⁿ in ê kan-khó͘ , in-ūi ông ōe chiong peh-sìⁿ ê kiáⁿ , cha-bó͘-kiáⁿ chòe ka-kī ê chhe-ēng , ōe kóng peh-sìⁿ tē-it hó ê chhân-hn̂g siúⁿ-sū i ê jîn-sîn , ōe ēng peh-sìⁿ ê lô͘-po̍k lú-pī , cheng-siⁿ chòe ka-kī ê kang , ōe khóan-thāi chèng peh-sìⁿ ná chhin-chhiūⁿ chòe i ê lô͘-po̍k ; kàu hit-tia̍p lín lâi kiû-kiò Siōng-tè , i m̄-thiaⁿ lín . Peh-sìⁿ m̄-thiaⁿ Sat-bó͘-jíⁿ só͘ khǹg ê ōe , koh kóng , “ Góan ài tit-tio̍h ông tī-lí góan , chhōa góan kau-chiàn , chhin-chhiūⁿ pa̍t-kok . ” 
Sat-bó͘-jíⁿ koh ēng peh-sìⁿ ê ōe kā Iâ-hô-hoa kóng . Iâ-hô-hoa hoan-hù i , kóng , “ Thang thàn peh-sìⁿ ê ōe , kā in siat-li̍p ông . ” Í-sek-lia̍t lâng ngī-sim m̄ thàn Siōng-tè ê chí-ì , ài chiàu ka-kī ê su-io̍k , só͘-í Siōng-tè chhut-chāi in . Bô jōa-kú chiū chai thàn ka-kī ê su-io̍k sī m̄-hó , Siōng-tè ê chí-ì sī tio̍h , só͘-í lán tio̍h hoaⁿ-hí sūn-thàn Siōng-tè ê chí-ì . 

Piān-ngá-bín ê chi-phài ū chi̍t lâng miâ kiò Ki-sū , sī tōa hó-gia̍h ê lâng . I ū chi̍t ê kiáⁿ miâ kiò Sò-lô , bīn-māu put-chí súi , sin-thé khah-iâⁿ chèng-lâng , thong peh-sìⁿ lím-lím kàu i ê keng-thâu . Ki-sū sit-lo̍h kúi-chiah lû , m̄-chai cháu khì tah-lo̍h , chiū kah i ê kiáⁿ Sò-lô tio̍h tòa chi̍t ê lô͘-po̍k khì chhē lû . Sò-lô khì chōe-chōe só͘-chāi chhē , lóng bōe tio̍h , chiū kā lô͘-po̍k kóng , “ Khah-hó tio̍h tńg-lâi-khì , kiaⁿ-liáu góan pē m̄-sī khòa-lū lû , sī khòa-lū lán . ” Lô͘-po̍k kóng , “ Tī chit ê siâⁿ ū chit lâng , sī Siōng-tè ê lô͘-po̍k , put-chí ū miâ-siaⁿ , só͘ kóng ê ōe ū èng-giām ; taⁿ lán m̄ ta̍t-tio̍h khì chiū-kūn i , kiám-chhái i ōe chí-sī lán tio̍h khì tah-lo̍h chhē . ” Sò-lô kóng , “ Hó ; taⁿ lâi-khì . ” Nn̄g lâng chiū khì , peh-chiūⁿ soaⁿ beh ji̍p siâⁿ chiū tú-tio̍h kúi-nā ê cha-bó͘-gín-ná , chhut-lâi beh chhiūⁿ-chúi , chiū mn̄g ìn kóng , “ Sian-ti lâng tī chia bô ? ” Ìn kóng , “ Ū ; kin-á-ji̍t ū lâi , siâⁿ-ni̍h ê peh-sìⁿ kin-á-ji̍t ū hiàn-chè ê tāi-chì , i iáu-bē chiūⁿ hiàn-chè ê só͘-chāi , lín kín-kín ji̍p-siâⁿ ōe liâm-piⁿ tú-tio̍h , peh-sìⁿ tio̍h thèng-hāu i lâi chiok-hok chè-mi̍h , chiah káⁿ chia̍h ; lín chit-tia̍p khì ōe tú-tio̍h . ” Nn̄g lâng chiūⁿ khì ji̍p siâⁿ-mn̂g , tú-tio̍h Sat-bó͘-jíⁿ chhut-lâi beh chiūⁿ-khì hiàn-chè ê só͘-chāi . 
Sat-bó͘-jíⁿ kap Sò-lô tāi-seng lóng bô saⁿ-bat , nā-sī Siōng-tè chā-bō͘-ji̍t be̍k-sī Sat-bó͘-jíⁿ kóng , “ Bîn-á-chài góa beh chi̍t lâng tú-tio̍h lí , lí thang ēng iû boah , lâi siat-li̍p i chòe ông , kiù góa ê peh-sìⁿ thoat-lī Hui-lī-sū lâng ê chhiú . ” Sat-bó͘-jíⁿ chit-tia̍p tú-tio̍h Sò-lô , Siōng-tè koh be̍k-sī i kóng , “ Góa só͘ kóng ê lâng chit-tia̍p tī lí ê bīn-chêng , i thang tī-lí góa ê peh-sìⁿ . ” 
Sò-lô m̄-bat Sat-bó͘-jíⁿ , khòaⁿ sī lāu-tōa lâng , chiū mn̄g i kóng , “ Chhiáⁿ kā góa kóng sian-ti lâng ê chhù tī tá-lo̍h . ” Sat-bó͘-jíⁿ ìn kóng , “ Góa sī sian-ti lâng , lí kap góa chhiūⁿ-khì hiàn-chè ê só͘-chāi , kin-á-ji̍t lí tio̍h hō͘ góa chhiáⁿ , bîn-á-chài góa beh sàng lí khì Lūn-kàu saⁿ-ji̍t chêng lí só͘ sit-tio̍h ê lû , lí ê sim-koaⁿ m̄-sái khòa-lū , í-keng ū chhē-tio̍h . Taⁿ Í-sek-lia̍t cho̍k só͘ ū thang him-bō͘ ê , lóng-chóng sio̍k tī chī-chūi ? ” kiám m̄-sī lí kap lí lāu-pē ê ke mah ? Sò-lô thiaⁿ-kìⁿ chit hō ê ōe , chiū put-chí kî-koài kóng , “ Góa sī Piān-ngá-bín ê lâng , tī Í-sek-lia̍t chi-phài ê tiong-kan , Piān-ngá-bín kiám m̄-sī tē-it sòe ? tī Piān-ngá-bín chi-phài ê lāi-bīn , góan ê ke put-chí sòe ; lí cháiⁿ-iūⁿ kā góa kóng chit hō ê ōe ? ” 
Sat-bó͘-jíⁿ chhōa Sò-lô kap lô͘-po̍k ji̍p thiaⁿ-tn̂g , hō͘ in chē tōa-ūi ; í-keng ū pān tōa iân-sia̍h , saⁿ-cha̍p ê lâng-kheh tī-teh . Sat-bó͘-jíⁿ kā tû-pâng kóng , “ Góa só͘ hoan-hù lí tio̍h lâu ê hó-mi̍h , taⁿ tio̍h phâng-lâi . ” Tû-pâng chiū phâng chêng-thúi ê téng-kah lâi lok tī Sò-lô ê bīn-chêng . Sat-bó͘-jíⁿ kóng , “ Chit ê sī góa tiau-kò͘-ì lâu beh hō͘ lí . ” 
Hit ji̍t Sò-lô kap Sat-bó͘-jíⁿ saⁿ-kap chia̍h . Chia̍h liáu tùi soaⁿ-téng lo̍h-lâi ji̍p siâⁿ , chiūⁿ chhù-téng , Sat-bó͘-jíⁿ kap Sò-lô saⁿ-kap kóng-ōe . Kè ji̍t chá-chá khí-lâi Sat-bó͘-jíⁿ kiò Sò-lô , kā i kóng , “ Thang khí-sin , góa beh sàng lí khì . ” Sò-lô chiū khí-sin , nn̄g lâng chhut khì . Khì kàu siâⁿ-piⁿ , Sat-bó͘-jíⁿ kah Sò-lô tio̍h hoan-hù lô͘-po̍k tāi-seng kiâⁿ-khì . 
Lô-po̍k khì , Sat-bó͘-jíⁿ chiū chhiáⁿ Sò-lô chiām-sî thèng-hāu , in-ūi i beh ēng Siōng-tè só͘ hoan-hù ê kā i kóng-bêng . 

Sat-bó͘-jíⁿ the̍h chi̍t kan-á ê iû thîn tī Sò-lô ê thâu-khak téng , kiâⁿ kèng ông ê lé-sò͘ , lâi chim-chhùi kóng , “ Iâ-hô-hoa kā lí boah-iû , thang chòe I ê peh-sìⁿ ê thâu , “
Sat-bó͘-jíⁿ beh hō͘ Sò-lô pîn-kú thang sìn lóng bô gî , chiū kā i kóng kúi-nā hāng ê tiāu-thâu hit ji̍t ōe tú-tio̍h . Sò--lô lī-khui liáu-āu lóng-chóng tú-tio̍h , tú-tú chhin-chhiūⁿ Sat-bó͘-jíⁿ só͘ kóng ê ōe . Tiong-kan chi̍t hāng put-chí kî-koài , chiū-sī kóng Sò-lô kiâⁿ kàu b ó͘ só͘-chāi , ōe tú-tio̍h chi̍t tīn ê sian-ti lâng tùi soaⁿ-téng lo̍h-lâi , kia̍h ga̍k-khì kám-sîn kiâⁿ lō͘ chhiùⁿ-liām . Sò-lô pún-sin ia̍h ōe hō͘ Iâ-hô-hoa ê Sîn kám-tōng , lâng ōaⁿ sin ê khóan-sit , lâi phōaⁿ sian-ti lâng chhiùⁿ-liām . Tāi-seng bat Sò-lô ê lâng , khòaⁿ-kìⁿ i ōaⁿ chit hō ê khóan-sit , chiū kî-koài kóng , “ Ki-sū ê kiáⁿ ū tú-tio̍h sím-mi̍h tāi-chì ? Sò-lô kiám sī sian-ti lâng mah ? ” 
Āu-lâi Sò-lô tú-tio̍h in chek , in chek mn̄g i kóng , “ Lín ū khì tá-lo̍h ? ” Ìn kóng , “ Khì chhē lû ; chhē bōe tio̍h , chiū khì kìⁿ Sat-bó͘-jíⁿ . ” Chek koh mn̄g , “ Sat-bó͘-jíⁿ kā lín kóng sím-mi̍h tāi-chì ? ” Ìn kóng , “ I kā góan kóng , lû í-keng chhē--tio̍h . ” Sò-lô lóng bô kóng-chhut Sat-bó͘-jíⁿ só͘ kóng kok ê tāi-chì . Chit ê tāi-chì iáu-kú khǹg-ba̍t . 
Sat-bó͘-jíⁿ kiò chèng peh-sìⁿ chū-chi̍p tī Bí-su-pa chek-pī ìn kóng , “ Lín ài tit-tio̍h ông , Iâ-hô-hoa m̄ hoaⁿ-hí , in-ūi I sī lín ê ông ; lín ko͘-hū I ê un-tián , chiah beh siat-li̍p ông . Taⁿ tio̍h chiàu lín ê chi-phài chong-cho̍k , khiā tī Iâ-hô-hoa ê bīn-chêng , hō͘ I thòe lín kéng ông . ” Tāi-ke thàn Sat-bó͘-jíⁿ ê ōe lâi liam-khau , chiū tit-tio̍h Piān-ngá-bín ê chi-phài , Ki-sū ê kiáⁿ Sò-lô . Liâm-piⁿ chhē Sò-lô , chhē bô , m̄-chai ū lâi á bô , chiū kiû Iâ-hô-hoa chí-sī . Iâ-hô-hoa kóng , “ I bi̍h tī khì-kū ê tiong-kan . ” Chiū khì khan i lâi chèng-lâng ê só͘-chāi , i ê sin-thé chin hó khòaⁿ , khah lò chèng-lâng ; Sat-bó͘-jíⁿ kí i , kā chèng-lâng kóng , “ Lín khòaⁿ Iâ-hô-hoa só͘ kéng ê lâng ; bān peh-sìⁿ ê tiong-kan , bô chi̍t lâng ōe pí-tit i . ” Chèng peh-sìⁿ khòàⁿ i , chin hoaⁿ-hí kóng , “ Gōan ông bān-sòe . ” 
Sat-bó͘-jíⁿ chiong kok ê hoat-tō͘ Siông-sè kà-sī peh-sìⁿ , koh chhòng chheh lâi kì-chài , chiah hō͘ peh-sìⁿ sì-sòaⁿ tò-khì in chhù . Sò-lô ia̍h tò-khì i ê chhù , chōe-chōe lâng kun-sûi i khì ; nā-sī ū kúi-nā ê pháiⁿ lâng m̄ hâng-ho̍k kóng , “ Chit ê lâng thái-thó ōe kiù lán ? ” Sò-lô tìⁿ bô thiaⁿ-kìⁿ . 
Chiàu Sèng-chheh ê kà-sī kok-ông kap koaⁿ-hú ê kôan-pèng sī tùi Siōng-tè chhut , lâng-lâng tio̍h sūn-ho̍k ; lâng lâi ûi-ke̍h , chiū-sī ûi-ke̍h Siōng-tè ê hoat-hō͘ . Bô hâng-ho̍k sè-kan ê kok-ông koaⁿ-hú , siōng-chhiáⁿ sī tāng-chōe ; hô-hòng bô hâng-ho̍k Kiù-chú , hit ê chōe tāng kàu cháiⁿ-iūⁿ ? I sī Siōng-tè ê Kiáⁿ , bān-ông ê Ông , chiáng-kóan thiⁿ , chiáng-kóan tōe , thiⁿ-sài sè-kan lâng lóng-chóng tio̍h hâng-ho̍k . 
Siōng-tè chún Í-sek-lia̍t lâng m̄-tio̍h ê só͘ kiû , kā in siat-li̍p ông , m̄-nā beh chek-pī in , ia̍h ū tōa un-tián ê ì-sù . Siōng-tè siat-li̍p ông tī-lí Í-sek-lia̍t kok , sī beh koan-chiò āu-lâi Kiù-chú ê tāi-chì . I kî-si̍t chòe ông , m̄-sī beh liāu-lí sè-kan ê tāi-chì , sī beh liāu-lí sim-sin , kiù I ê peh-sìⁿ thoat-lī Mô͘-kúi ê chhiú-thâu kap ta̍k hāng ê pháiⁿ , lâi tit-tio̍h éng-óan-oa̍h . 

Sò-lô sui-jiân hō͘ Sat-bó͘-jíⁿ chiàu Siōng-tè ê be̍k-sī kā i hoah iû , koh peh-sìⁿ kéng i chòe ông , iáu-kú bô chhut-thâu liāu-lí kok ê tāi-chì ; iû-gôan khiā pún-siâⁿ Kî-pì-a , pān ka-kī ê tāi-chì . Bô jōa-kú , A-bûn ê ông miâ Ná-pat , chhōa kun-peng lâi chiàm Í-sek-lia̍t ê tōe , chat-iâⁿ tī Ki-lia̍t beh kong-kek Ngá-phit-siâⁿ . Ngá-phit ê sī-tōa lâng chhe lâng khì Kî-pì-a pò chit ê tāi-chì . Kî-pì-a ê peh-sìⁿ thiaⁿ-kìⁿ , chhut tōa-siaⁿ thî-khàu . 
Sò-lô tú-tú hit-tia̍p tùi chhân-hn̂g kóaⁿ gû tò-lâi , chiū mn̄g kóng , “ Peh-sìⁿ thî-khàu siáⁿ-sū ? ” Lâng chiū chiong Ngá-phit chhe-sài ê ōe kā i kóng . Sò-lô chi̍t ê thiaⁿ-kìⁿ , hō͘ Siōng-tè ê Sîn kám-tōng , chin tōa siū-khì , chhe lâng piàn-piàn khì Í-sek-lia̍t ê tōe , tiàu chèng-lâng kóaⁿ-kín lâi ; lâng nā m̄ lâi beh tāng-tāng chek-hoa̍t i . Saⁿ-cha̍p-saⁿ bān lâng liâm-piⁿ chū-chi̍p , Sò-lô chhōa in khì kap Ná-pat kau-chiàn , thâi-sí A-bûn kun-peng chin-chōe , iáu--ê lóng sì-sòaⁿ . 
Í-sek-lia̍t ê lâng chiū put-chí kèng-tiōng Sò-lô , pín-chhéng Sat-bó͘-jíⁿ , kóng , “ Chêng-ji̍t ū lâng kóng m̄-ài Sò-lô chòe ông , taⁿ hit hō lâng tio̍h thâi . ” Sò-lô kóng , “ M̄-thang ; Iâ-hô-hoa kin-á-ji̍t tōa-tōa kiù lán , lán kin-á-ji̍t m̄-thang thâi lâng . ” Sat-bó͘-jíⁿ chiū thàn chit-ê ki-hōe kiò chèng peh-sìⁿ chū-chi̍p tī Kiat-kap , beh kiàn-li̍p kok ê tāi-chì khah kian-kò͘ . Peh-sìⁿ chiū chū-chi̍p ēng tōa lé-sò͘ siat-li̍p Sò-lô chòe ông , chiong chōe-chōe cheng-siⁿ kap lé-mi̍h hiàn-chè Iâ-hô-hoa . Sò-lô kap chèng-lâng hoaⁿ-hí kàu bōe-kò͘-tit . 
Sat-bó͘-jíⁿ tùi chèng peh-sìⁿ kóng , “ Lín tùi giá kiû--ê , góa lóng-chóng ū kiâⁿ , kā lín siat-li̍p ông . Taⁿ chit ê ông tio̍h tī-lí lín ; góa í-keng nî-lāu , thâu-mn̂g pe̍h , góa ê kiáⁿ-jî ia̍h kap lín tī-teh . Góa tùi sòe-hàn e sî kàu kin-á-ji̍t ū tī-lí lín , siat-sú ū lām-sám the̍h lín ê mi̍h , ū khek-khui lín , ū oan-óng lín , ū siū pò͘-lō͘ , lín chit-tia̍p tī Iâ-hô-hoa kap i só͘ siat-li̍p ê ông ê bīn-chêng , tio̍h chòe kan-chèng , góa chiū lóng-chóng pê lín . ” 
Tāi-ke ìn kóng , “ Bô ; lín lóng bē-bat khek-khui góan , bē-ba̍t oan-óng góan , bē-bat siū pò͘-lō͘ . ” Sat-bó͘-jíⁿ kóng , “ Iâ-hô-hoa kap i só͘ li̍p ê ông thang chòe kan-chèng , góa lóng m̄-bat the̍h lín chi̍t hāng ê mi̍h . ” Tāi-ke kóng , “ Tio̍h ; in chòe kan-chèng . ” 
Sat-bó͘-jíⁿ koh kóng , “ Chāi-chá siat-li̍p Mô͘-se , A-lûn , chhōa lín ê chó͘ chhut Ai-ki̍p , sī Iâ-hô-hoa , i kin-á-ji̍t chòe kiàn-chèng . Taⁿ lín chhiáⁿ tiāⁿ-tiāⁿ khiā , góa chiū chiong Iâ-hô-hoa só͘ kiâⁿ ê un-tián khóan-thāi lín kap lín ê chó͘ , lâi kap lín piān-lūn . Chāi-chá lín ê chó͘ kiû-kiò Iâ-hô-hoa , Iâ-hô-hoa chiū chhe Mô͘-se , A-lûn chhōa in chhut Ai-ki̍p , siúⁿ-sù in khiā-khí chit ê thó͘-tōe . Jiân-āu peh-sìⁿ ta̍uh-ta̍uh bōe kì-tit in ê Siōng-tè Iâ-hô-hoa , khì pài gōa-kok ké kúi-sîn , Iâ-hô-hoa chiū chiong i ê peh-sìⁿ kau-hù tī kúi-nā hō tùi-te̍k ê chhiú ; ia̍h ta̍k pái peh-sìⁿ nā jīn-chōe , kiû-kiò Iâ-hô-hoa , Iâ-hô-hoa chiū hō͘ lâng chhut-thâu lâi kiù lín , hō͘ lín pêng-an khiā-khí . ” 
Sat-bó͘-jíⁿ kóng-khí chit hō tāi-chì put-chí siông-sè , hō͘ peh-sìⁿ siàu-liām chāi-chá Siōng-tè chòe in ê ông kiù in . M̄-nā chāi-chá án-ni , kàu lō͘-bé ia̍h sī án-ni , siat-li̍p Sat-bó͘-jíⁿ chòe Su-su , kiù in thoat-lī Hui-lī-sū lâng ê chhiú , chòe pîn-kù ; nā-sī peh-sìⁿ tit-tio̍h chit hō ê un-tián , iáu-kú sim put-ti-chiok , ài lēng-gōa siat-li̍p ông , si̍t-chāi sī tōa pōe-pōan in ê ông Iâ-hô-hoa . 
Sat-bó͘-jíⁿ koh kóng , “ Taⁿ lín só͘ him-bō͘ ê ông í-keng tit-tio̍h , Iâ-hô-hoa ū siat-li̍p i , hō͘ i ōe tī-lí lín . Lín nā kèng-ùi Iâ-hô-hoa , thiaⁿ i ê chhùi , bô ûi-ke̍h i ê bēng-lēng , lín kap lín ê ông lóng-chóng thàn lín ê Siōng-tè Iâ-hô-hoa , chiū put-chí hó ; to̍k-to̍k nā m̄ thiaⁿ Iâ-hô-hoa ê chhùi , lâi ûi-ke̍h I ê bēng-lēng , chiū Iâ-hô-hoa tek-khak kàng chai-ē , chek-hoa̍t lín , chhin-chhiūⁿ chek-hoa̍t lín ê chó͘ chi̍t-poaⁿ-iūⁿ . Taⁿ chhiáⁿ khiā-teh , khòaⁿ Iâ-hô-hoa tit-beh kiâⁿ koh-iūⁿ ê tāi-chì tī lín ê bīn-chêng . Chit-tia̍p sī koah sió-be̍h ê sî góa beh kiû-kiò Iâ-hô-hoa , i chiū ōe khí-lûi lo̍h-hō͘ , hō͘ lín chai lín ài siat-li̍p ông , si̍t-chāi ū tāng-chōe tī Iâ-hô-hoa ê bīn-chêng . ” 
Tī Ka-lâm ê tōe , koah sió-be̍h ê sî , hán-tit chhè-lûi lo̍h-hō͘ . Hit-tia̍p Sat-bó͘-jíⁿ kiû-kiò Iâ-hô-hoa hō͘ chiū lo̍h lûi tân , peh-sìⁿ khòaⁿ-kìⁿ , chin kiaⁿ-hiâⁿ , kā Sat-bó͘-jíⁿ kóng , “ Góan chá-chêng ê chōe-kòa tāng , taⁿ ū ke-thiⁿ chi̍t hāng ê chōe , chiū-sī ài siat-li̍p ông ; chhiáⁿ lí thòe góan kî-tó lí ê Siōng-tè Iâ-hô-hoa , hō͘ góan m̄-sái sí . ” 

Tùi chèng peh-sìⁿ ê tiong-kan Sò-lô kéng saⁿ-chheng lâng chòe kun-peng , nn̄g-chheng lâng kun-tè i pún-sin , chi̍t-chheng kun-tè i ê kiáⁿ Iok-ná-tan . Kî-û ê peh-sìⁿ Sò-lô kah in tò-khì . 
Hui-lī-sū ê lâng hit-sî ū pé-siú ê peng tiàm tī Ki-pa , Iok-ná-tan khì kong-kek in . Hui-lī-sū ê chèng-lâng thiaⁿ-kìⁿ chit-ê tāi-chì , chiū tōa siū-khì , chū-chi̍p saⁿ-thâi ê chhia bé-peng , pō͘-peng chin chōe , beh kap Í-sek-lia̍t lâng kau-chiàn . Sò-lô tiàu Í-sek-lia̍t ê peh-sìⁿ chū-chi̍p tī Kiat-kap , beh pī-pān kap Hui-lī-sū lâng saⁿ-thâi . 
Sat-bó͘-jíⁿ chiàu Siōng-tè ê bēng-lēng , í-keng hoan-hù Sò-lô tio̍h tòa tī Kiat-kap chhit-ji̍t kú , thèng-hāu i lâi hiàn-chè Iâ-hô-hoa , ia̍h ōe kā i kóng cháiⁿ-iūⁿ tio̍h kiâⁿ . Sò-lô thèng-hāu kàu tē-chhit ji̍t , khòaⁿ Sat-bó͘-jíⁿ iáu-bē lâi , chiū kah lâng tio̍h chhòng sio-chè kap siā-un ê chè ê cheng-siⁿ lâi , Sò-lô chū-choan lâi hiàn . 
Hiàn sio-chè bêng-pe̍k , Sat-bó͘-jíⁿ chiū kàu . Sò-lô chhut-khì ngiâ-chi̍h i , mn̄g-an . Sat-bó͘-jíⁿ mn̄g , “ Lí sò͘ kiâⁿ cháiⁿ-iūⁿ ? ” Sat-bó͘-jíⁿ kóng , “ Góa khòàⁿ-kìⁿ peh-sìⁿ tit-beh sì-sòaⁿ , lí bô chiàu ji̍t-kî lâi , Hui-lī-sū lâng í-keng chū-chi̍p tī Bi̍t-boa̍t , chiū sim-lāi siūⁿ , kiaⁿ-liáu góa iáu-bē kî-tó Iâ-hô-hoa , Hui-lī-sū lâng chiū lâi kong-kek góa ; in-ūi án-ni góa bián-kióng ka-kī lâi hiàn sio-chè . ” 
Sat-bó͘-jíⁿ kóng , “ Lí só͘-chòe bô tì-hūi , ûi-ke̍h lí ê Siōng-tè Iâ-hô-hoa ê bēng-lēng . Iâ-hô-hoa pún beh hō͘ lí kóan Í-sek-lia̍t lâng , kok-ūi tāi-tāi bô-soah ; taⁿ lí ê kok bōe kú-tn̂g , Iâ-hô-hoa ū kéng chi̍t-lâng , ha̍p i ê ì-sù , thang chòe i ê peh-sìⁿ ê ông ; in-ūi lí bô thàn Iâ-hô-hoa ê bēng-lēng . ” Sat-bó͘-jíⁿ chiū chòe i khì ; kun-peng chōe-chōe ia̍h í-keng sì-sòaⁿ . Sò-lô tiám-peng khòaⁿ ū-chhun la̍k-pah lâng nā-tiāⁿ , thái-thó ōe chhut-tīn khì kong-kek Hui-lī-sū kúi-nā cha̍p-bān ê lâng ?
Sò-lô pún ê khóan-sit put-chí hó , sī khiam-sùn ê lâng ; taⁿ siat-li̍p chòe ông , khó-sioh pìⁿ kiau-ngō͘ , thàn ka-kī ê ì-sù pōe-pōan Siōng-tè ê bēng-lēng , hō͘ Siōng-tè chek-pī . 
Hui-lī-sū lâng tōa ê iâⁿ-pôaⁿ tī Bi̍t-boa̍t . Chhiúⁿ-kia̍p ê peng tùi iâⁿ-pôaⁿ chhut-lâi , pun chòe saⁿ tūi sì-kòe khì chhiúⁿ-kia̍p lâng ; koh ū chi̍t tūi chhut-lâi pé-siú tī Bi̍t-boa̍t ê koan-ài . 
Sò-lô ê kiáⁿ Iok-ná-tan m̄-sī chhin-chhiūⁿ lāu-pē ê kiau-ngō͘ ; sī chin-si̍t ê sim ho̍k-sāi Siōng-tè , ia̍h sī hó táⁿ-thâu ê lâng . Kun-sûi Iok-ná-tan , ū chi̍t ê peng-á kia̍h i ê ke-si , ū chi̍t ji̍t , Iok-ná-tan kā chit ê peng-á kóng , “ Lán nn̄g lâng khì tùi-bīn , Hui-lī-sū lâng pé-siú ê só͘-chāi , hó mah ? kiám-chhái Iâ-hô-hoa ōe pang-chān lán , sui-jiân tùi-te̍k chōe , lán chió , Iâ-hô-hoa ū kôan ōe hō͘ lán khah-iâⁿ . ” Peng-á ìn , “ Hó ; góa kap lí khì . ” 
Nn̄g lâng chiū khì , Hui-lī-sū pé-siú ê peng khòaⁿ-kìⁿ , léng-chhiò saⁿ-kap kóng , “ Hi-pek-lâi ê lâng tùi in só͘ bi̍h ê chio̍h-tōng chhut-lâi . ” Pé-siú ê peng khòaⁿ-kìⁿ ū nn̄g lâng nā-tiāⁿ , chiū ki-chhì chhut tōa-siaⁿ kiò ìn kóng , “ Lín chiūⁿ lâi chit-ni̍h , góan ū chi̍t hāng ê tāi-chì beh kap lín kóng , “ Iok-ná-tan kā i ê peng-á kóng , “ Lí tè góa chiūⁿ-khì , Iâ-hô-hoa tek-khak kau in tī Í-sek-lia̍t ê chhiú . ” 
Soaⁿ put-chí kiā , nn̄g lâng pê--chiūⁿ-khì . Kàu tè Siōng-tè pì-iū in , chiū khah-iâⁿ pé-siú ê peng , thâi-sí jī-cha̍p lâng . Siōng-tè hō͘ Hui-lī-sū iâⁿ-lāi iâⁿ-gōa ê kun-peng lóng-chóng kiaⁿ-hiâⁿ ngia̍uh-ngia̍uh-chhoah , lōan-lōan tô-cháu , kàu tōe tín-tāng . 
Sò-lô khòaⁿ-thâu ê peng khòaⁿ-kìⁿ Hui-lī-sū lâng sì-kòe cháu , lâi pò Sò-lô . Sò-lô m̄-chai sím-mi̍h lâng ū khì kong-kek in , chiū hoan-hù tio̍h tiám-peng khòaⁿ sím-mi̍h lâng bô tī-teh . Tiám liáu chiah chai Iok-ná-tan kap kun-sûi i ê peng-á bô tī-teh . Hui-lī-sū iâⁿ-pôaⁿ iáu-kú hōa-hōa-kún , ná kú ná siong-tiōng . Sò-lô chiū thàn chit ê ki-hōe chhōa peng khì beh kong-kek in ; kàu chiū khòaⁿ-kìⁿ in ka-kī saⁿ kong-kek , chin lōan ; Í-sek-lia̍t lâng chiū tōa khah-iâⁿ , Hui-lī-sū lâng lóng-chóng tô-cháu . Iâ-hô-hoa chhin-chhiūⁿ án-ni kiù I ê peh-sìⁿ . 
Hit ji̍t Sò-lô kah chèng-lâng tio̍h chiù-chōa , ti̍t-ti̍t tio̍h phah tùi-te̍k , lóng m̄-thang chia̍h sím-mi̍h mi̍h , thèng-hāu ê-hng chiah thang chia̍h , nā tāi-seng chia̍h tio̍h siū chiù-chó͘ . Chèng-lâng hit ji̍t bô chia̍h , put-chí ià . Sò-lô chiù-chōa ê sî Iok-ná-tan bô tī-teh , lóng m̄-bat thiaⁿ-kìⁿ . Kàu chhiū-nâ ê só͘-chāi ū iá-bi̍t chōe-chōe , Iok-ná-tan chiū chia̍h bi̍t , liâm-piⁿ khah cheng-sîn . Chi̍t lâng khòaⁿ-kìⁿ , chiū chiong Sò-lô chiù-chōa ê ōe kā i kóng . 
Kàu ê-hng thang chia̍h ê sî , chèng-lâng put-chí iau , thâi gû , iûⁿ , bô chiàu hoat-tō͘ thèng-hāu kàu hui̍h lóng-chóng lâu chhut , chiū liâm-piⁿ chia̍h . Ū lâng chiong chit ê tāi-chì kā Sò-lô kóng , Sò-lô chek-pī chèng-lâng , hoan-hù ta̍k-lâng tio̍h khan i ê gû , iûⁿ lâi chit-ni̍h , chiàu hoat-tō͘ thâi lâi chia̍h ; ū hui̍h ê bah m̄-thang chia̍h lâi tek-chōe Iâ-hô-hoa . Án-ni Sò-lô giâm-giâm kìm-chí chèng-lâng m̄-thang ûi-ke̍h gōa-phê ê lé-sò͘ , nā-sī Siōng-tè chêng-ji̍t hoan-hù i pún-sin ê ōe , ka-kī káⁿ pōe-pōan . 
Chèng-lâng chia̍h liáu , Sò-lô kóng , “ M̄-ta̍t-tio̍h kin-mî tui-kóaⁿ Hui-lī-sū lâng , chhiúⁿ-kia̍p in kàu thiⁿ-kng , m̄-thang hō͘ chi̍t lâng cháu-lī . ” Chèng-lâng kóng , “ Hó . ” Chè-si kóng , “ Khah hó tio̍h mn̄g Siōng-tè . ” Sò-lô chiū thok chè-si tio̍h mn̄g , “ Kin-á-ji̍t thang tui-kóaⁿ Hui-lī-sū lâng á bô ? ” Hit ji̍t Siōng-tè lóng bô ìn . Sò-lô chiū hian-hù sī-tōa lâng lóng-chóng lâi , thang chhâ-khó ū sím-mi̍h chōe-kòa ; chiù-chōa kóng , “ Siat-sú sī góa ê kiáⁿ Iok-ná-ta , tek-khak tio̍h sí . ” Tāi-ke liam-khau tit-tio̍h Iok-ná-tan . 
Sò-lô m̄-chai Iok-ná-tan chia̍h bi̍t ê tāi-chì , chiū mn̄g i kóng , “ Lí chòe sím-mi̍h tāi-chì , tio̍h bêng-bêng kā góa kóng . ” Iok-ná-tan kóng , “ Góa put-kò chia̍h tām-po̍h bi̍t , chiū tio̍h sí . ” Sò-lô koh chiù-chōa kā Iok-ná-tan kóng , “ Lí tek-khak tio̍h sí . ” Chèng-lâng thiaⁿ-kìⁿ m̄ kam-gōan , kā Sò-lô kóng , “ Iok-ná-tan hō͘ lán tōa khah-iâⁿ tùi-te̍k , i kiám tio̍h sí ? tek-khak m̄-thang . ” Koh chiù-chōa kóng , “ Liân i chi̍t ki thâu-mn̂g ia̍h m̄-thang siong-hāi . ” Chhin-chhiūⁿ án-ni chèng-lâng kiù Iok-ná-tan m̄-sái sí . Hit tia̍p Sò-lô tò--lâi , bô tui-kóaⁿ Hui-lī-sū ê kun-peng , nā-sī Hui-lī-sū lâng tò-khì in ê tōe . 
Hit tia̍p liáu-āu Sò-lô chio kun-peng chōe-chōe chhau-liān , hō͘ i ê kok kian-kò͘ ; khì kap Í-sek-lia̍t sì-bīn ê tùi-te̍k saⁿ-thâi , Siōng-tè thiàⁿ I ê peh-sìⁿ , só͘-í hō͘ Sò-lô khah-iâⁿ . 

Chāi-chá Í-sek-lia̍t lâng chhut Ai-ki̍p , iáu-bē kàu Se-nái soaⁿ , A-má-le̍k ê lâng lâi kap in saⁿ-thâi , Í-sek-lia̍t lâng thâi iâⁿ . Lâng tùi-te̍k Siōng-tè ê peh-sìⁿ , si̍t-chāi sī jiá Siōng-tè ê siū-khì . Hit tia̍p Siōng-tè kóng-chhut tiāⁿ-tio̍h ê ì-sù beh lóng-chóng châu-bia̍t A-má-le̍k ê cho̍k . Nā-sī Siōng-tè tōa chû-sim , bô liâm-piⁿ châu-bia̍t , iáu-kú thèng-hāu kúi-nā tāi , hō͘ in ū ki-hōe thang hóan-hóe chōe . Khó-sioh A-má-le̍k lâng lóng bô hóan-hóe , iû-gôan chòe Siōng-tè ê peh-sìⁿ ê tùi-te̍k , kúi-nā pái lâi kong-kek in , chhiúⁿ-kia̍p in ê mi̍h . Sò-lô chòe ông ê sî-chūn , káⁿ ū án-ni kiâⁿ . Sat-bó͘-jíⁿ khì kìⁿ Sò-lô kā i kóng , “ Chá-chêng Iâ-hô-hoa chhe góa kā lí boah-iû , hō͘ lí chòe i ê peh-sìⁿ ê ông , taⁿ lí tio̍h thàn Iâ-hô-hoa ê ōe . Bān-mi̍h ê Chú Iâ-bô-hoa kóng , “ Chāi-chá Í-sek-lia̍t cho̍k tùi Ai-ki̍p chhut , hit sî A-má-le̍k lâng bâi-ho̍k tī lō͘-ni̍h , góa bô bōe kì-tit ; taⁿ tio̍h khì kong-kek A-má-le̍k cho̍k , lóng-chóng châu-bia̍t , chiong lâm-hū ló-iù cheng-siⁿ lóng-chóng thâi . ” 
Sò-lô chiū tiàu i ê kun-peng jī-cha̍p-it bān lâng chū-chi̍p , chhōa in khì A-má-le̍k ê tōe , kong-kek in kúi nā ê siáⁿ , Siōng-tè pang-chān i ta̍k só͘-chāi khah-iáⁿ , lia̍h A-má-le̍k ê ông , miâ A-kah bô thâi i , lēng-gōa ê lâng lóng-chóng châu-bia̍t ; koh kéng hó ê gû , hó ê iûⁿ khan tò-lâi ; nā-sī bô lō͘-ēng--ê lóng thâi-sí . Án-ni Sò-lô koh-chài pōe-pōan Siōng-tè . 
Siōng-tè chiū hoan-hù Sat-bó͘-jíⁿ , kóng , “ Sò-lô ûi-ke̍h góa ; bô thàn góa ê bēng-lēng ; chāi-chá siat-li̍p i chòe-ông , taⁿ góa hóan-hóe . ” Sui-jiân Sat-bó͘-jíⁿ í-keng chi̍t pái chiàu Siōng-tè ê bēng-lēng , tōa chek-pī Sò-lô , kā i kóng i ê kok-ūn bōe kú-tn̂g , nā-sī sim-lāi káⁿ iáu-kú kèng Sò-lô ; só͘-í thiaⁿ-kìⁿ Siōng-tè chit hō ê ōe , Sat-bó͘-jíⁿ chin iu-būn , thong mî bōe khùn-tit , sī ti̍t-ti̍t-kiû-kiò Iâ-hô-hoa . Nā-sī Siōng-tè ê ì-sù í-keng tiāⁿ-tio̍h , Sat-bó͘-jíⁿ bô hoat I . 
Sat-bó͘-jíⁿ khì kìⁿ Sò͘-lô , Sò-lô ēng hoaⁿ-hí ê khóan-sit chiap-la̍p i , kóng , “ Gōan Iâ-hô-hoa siúⁿ-sù lí hok-khì ; góa í-keng chun-thàn Iâ-hô-hoa ê bēng-lēng lâi kiâⁿ . ” Sat-bó͘-jíⁿ kóng , “ Góa thiaⁿ-kìⁿ gû iûⁿ teh háu ê siaⁿ , che sī cháiⁿ-iūⁿ ? ” Sò-lô kóng , “ Che sī tùi A-má-le̍k ê tōe khan-lâi ; peh-sìⁿ pó-sioh hó ê iûⁿ , hó ê gû , khan lâi beh hiàn-chè lí ê Siōng-tè Iâ-hô-hoa ; kî-û--ê it-chīn châu-bia̍t . ” 
Sat-bó͘-jîⁿ chiū chiong Siōng-tè só͘ hoan-hù ê ōe , kā Sò-lô kóng , “ Chá-chêng lí pi-bî ê sî , Iâ-hô-hoa siat-li̍p lí chòe Í-sek-lia̍t ê ông , jiân-āu hoan-hù lí , kóng , “ A-má-le̍k cho̍k ke̍k pháiⁿ , tio̍h khì lóng-chóng châu-bia̍t , lí siáⁿ-sū m̄ thàn Iâ-hô-hoa ê bēng-lēng , sī khì chhiúⁿ-kia̍p tûi-te̍k ê mi̍h ? Sò-lô kóng , “ Góa ū thàn Iâ-hó-hoa ê ōe ; A-má-le̍k ê ông A-kah , ū lia̍h-lâi , kî-û ê lâng it-chīn châu-bia̍t ; lūn só͘ tio̍h châu-bia̍t ê cheng-siⁿ , peh-sìⁿ ū kéng tē-it hó--ê , beh hiàn-chè lí ê Siōng-tè Iâ-hô-hoa ; kî-ú--ê it-chīn châu-bia̍t . ” 
Sat-bó͘-jíⁿ kóng , “ Iâ-hô-hoa kiám bô hoaⁿ-hí lâng thiaⁿ-thàn i ê bēng-lēng , khah hoaⁿ-hí tī sio-chè , siā-un ê chè ? Thiaⁿ sī khah-iâⁿ hiàn-chè , thàn sī khah hó cheng-siⁿ ê iû-lâ ; in-ūi pōe-pōan sī chhin-chhiūⁿ siâ-su̍t ê pháiⁿ , ûi-ke̍h bô koh-iūⁿ pài ngó͘-siōng ê chōe . Lí m̄-thiaⁿ Iâ-hô-hoa ê bēng-lēng , Iâ-hô-hoa m̄-ti̍h lí chòe ông . ” 
Sò-lô thiaⁿ-kìⁿ chit ê ōe , put-chí kiaⁿ , kóng , “ Góa si̍t-chāi ū chōe ; ū kiaⁿ peh-sìⁿ , chiah ū ûi-ke̍h Iâ-hô-hoa ê bēng-lēng kap lí ê ōe ; taⁿ tio̍h sià-bián góa . ” Sat-bó͘-jíⁿ chai m̄-sī sêng-si̍t hóan-hóe chōe , chiū oa̍t-thâu beh lī-khui khì , Sò-lô khîⁿ i ê saⁿ beh lâu i , saⁿ thiah-li̍h8 , Sat-bó͘-jíⁿ kóng , “ Iâ-hô-hoa kin-á-ji̍t thiah-khui lí chòe ông ê ūi , siúⁿ-sù lí ê tâng-phōaⁿ , chiū-sī pí lí khah hó ê lâng ; koh Í-sek-lia̍t ê Siōng tè só͘ kóng ê ōe tek-khak kiâⁿ , m̄-sī chhin-chhiūⁿ lâng āu-lâi ōe hóan-hóe . ”
Sò-lô kóng , “ Góa si̍t-chāi ū chōe , taⁿ kiû lí tī chèng-lâng ê bīn-chêng chun-kèng góa , kap góa tò-tńg-lâi , hō͘ góa thang ho̍k-sāi kèng-pài lí ê Siōng-tè Iâ-hô-hoa . ” Sat-bó͘-jíⁿ chiū tò-tńg-lâi , Sò-lô kèng-pài Iâ-hô-hoa . 
Sat-bó͘-jíⁿ hoan-hù tio̍h khan A-má-le̍k ê ông A-kah lâi . A-kah phah-sǹg taⁿ m̄-sái sí , chiū hoaⁿ-hí lâi ; nā-sī A-kah chòe ông ê sî , put-chí chân jím , ū thâi-sí chōe-chōe lâng , só͘-í chit-tia̍p tio̍h siū hêng-hoa̍t . Sat-bó͘-jín thàn Siōng-tè ê bēng-lēng lâi thâi i . Sat-bó͘-jíⁿ chiū tò khì Lia̍p-má , Sò-lô tò-khì Kî-pì-a , Sat-bó͘-jíⁿ bô koh khì kìⁿ i . 
Sat-bó͘-jíⁿ kì-tit khí-thâu tú-tio̍h Sò-lô , chiàu Siōng-tè ê kà-sī , ēng siat-li̍p kèng-ùi ông ê lé-sò͘ , kā i boah-iû chim-chhùi . Hit-sî Sò-lô put-chí hó ê khóan-sit , khiam-sùn khéng thiaⁿ Siōng-tè ê ōe , hō͘ Sat-bó͘-jíⁿ put-chí thiàⁿ i . Taⁿ Sò-lô pìⁿ kiau-ngō͘ , m̄-ài hâng-ho̍k Siōng-tè , sī pōe-ge̍k I ê bēng-lēng , tì-kàu hō͘ Siōng-tè kū-choa̍t . Sui-jiân Sat-bó͘-jíⁿ bô koh-chài khì kìⁿ Sò-lô , iáu-kú siông-siông thòe i iu-būn hôan-ló . 

Hit-sî tiàm tī Pek-lī-hêng ū chi̍t ê lāu-tōa lâng , miâ Iâ-se , ū poeh ê hāu-siⁿ . Ū chi̍t ji̍t Siōng-tè hoan-hù Sat-bó͘-jíⁿ , kóng , “ Góa tiāⁿ-tio̍h kū-choa̍t Sò-lô , m̄-ti̍h i chòe Í-sek-lia̍t ê ông , lí m̄-sái siông-siông thòe i iu-būn , tio̍h khì Pek-lī-hêng , kàu Iâ-se ê chhù , góa ū kéng i ê kiáⁿ chi̍t lâng chòe ông , lí thang kā i boah-iû . ” 
Sat-bó͘-jíⁿ khì Pek-lī-hêng , siâⁿ-ni̍h ê tióng-ló put-chí kiaⁿ , chhut-lâi ngiâ-chi̍h i , mn̄g kóng , “ Lí lâi sī pêng-an ê tāi-chì , á-m̄-sī ? ” Ìn kóng , “ Sī pêng-an ê tāi-chì , beh hiàn-chè Iâ-hô-hoa ; chhiáⁿ lín tióng-ló ka-kī pī-pān , lâi chia̍h hiàn-chè ê iân-sia̍h . ” Sat-bó͘-jíⁿ ia̍h chhiáⁿ Iâ-se kap i ê hāu-siⁿ khì chia̍h iân-sia̍h . Sat-bó͘-jíⁿ bô kā chèng-lâng kóng-khí i beh kéng lâng chòe ông ; kiám-chhái ū thong-ti Iâ-se . 
Hiàn-chè bêng-pe̍k tāi-ke iáu-bē chē-toh , Iâ-se ê tōa-kiáⁿ miâ Í-lī-ap ji̍p-lâi , sin-thé , bīn-māu chin hó khòaⁿ , Sat-bó͘-jíⁿ khòaⁿ-kìⁿ , sim-lāi phah-sǹg Siōng-tè só͘ kéng thang chòe ông , tek-khak sī chit ê lâng , Siōng-tè kā Sat-bó͘-jíⁿ kóng , “ Bo̍h-tit khòaⁿ i ê bīn-māu súi , i ê sin-thé kôsiⁿ , góa só͘ kéng m̄-sī chit-ê lâng ; in-ūi Iâ-hô-hoa m̄-sī chhin-chhiūⁿ lâng khòaⁿ gōa-māu , sī khòaⁿ sim-lāi . ” Iâ-se chhit-ê kiáⁿ , chi̍t-ê chi̍t-ê keng-kè lóng-chóng hō͘ Sat-bó͘-jíⁿ khòaⁿ , Sat-bó͘-jíⁿ kóng , “ Iâ-hô-hoa só͘ kéng m̄-sī chiah-ê . ” 
Sat-bó͘-jíⁿ chiū mn̄g Iâ-se , kóng , “ Lí ê kiáⁿ lóng-chóng tī chia mah ? Ìn kóng , “ Iáu-kú ū soah-bé--ê , i chit-tia̍p the kò͘-iûⁿ . ” Sat-bó͘-jîⁿ kóng , “ Tio̍h chhe lâng khì kò i lâi ; i iáu-bē kàu , lán m̄-thang chē-toh . ” Iâ-se chhe lâng khì kiò i soah-bé-kiáⁿ lâi , miâ sī Tāi-pi̍t , bīn-māu ia̍h-sī súi . Tāi-pi̍t káu , Siōng-tè kā Sat-bó͘-jíⁿ kóng , “ Chit-ê chiū-sī ; thang kā i boah-iû ” Sat-bó͘-jíⁿ chiū kā i boah-iû , jiân-āu tò-tńg-khì Lia̍p- má . Tùi hit-ji̍t liáu-āu , Iâ-hô-hoa ê Sîn tōa kám-tōng Tāi-pi̍t . 
Boah-iû ê lé-sò͘ sī piáu-bêng Sèng-sîn pang-chān ê tāi-chì . Tāi-pi̍t ê hiaⁿ khòaⁿ-kìⁿ i siū boah-iû m̄-chai sī Siōng-tè kéng i chòe ông . Lán m̄-chai Sat-bó͘-jíⁿ ū liâm-piⁿ thong-ti Tāi-pi̍t pún-sin á-bô . Siat-sú ū . Tāi-pi̍t iû-gôan kā lāu-pē kò͘-iûⁿ , lóng bô kè-bô͘ tit-tio̍h ông ê ūi , sī thèng-hāu Siōng-tè khui-lō͘ . 
Iâ-hô-hoa ê Sîn lī-khui Sò-lô , pháiⁿ ê sîn lâi kiáu-jiáu i . Ū lâng kā i kóng , “ Tng pháiⁿ-sîn kiáu-jiáu lí ê sî , siat-sú ōe tit-tio̍h chi̍t-lâng gâu tôaⁿ-khîm , chiū ōe hó . ” Sò-lô hoan-hù i ê lô͘-po̍k tio̍h chhē chit hō ê lâng . Chit ê lô͘-po̍k kóng , “ Tī Pek-lī-hêng ū chit-hō ê lâng , sī Iâ-se ê kiáⁿ , miâ Tāi-pi̍t , teh kó͘-iûⁿ , sī gân tôaⁿ-khîm , ia̍h ta̍k-hāng ê khóan-sit , phín-hēng lóng-chóng put-chí hó . ” Sò-lô chiū chhe lâng khì Pek-lī-hêng , kā Iâ-se kóng , Lí ê kiáⁿ teh kò͘-iûⁿ , miâ Tāi-pi̍t , chhiáⁿ tio̍h chhe i lâi chit-ni̍h . ” Tāi-pi̍t chiū khì , pháiⁿ-sîn lâi kiáu-jiáu Sò-lô ê sî , Tāi-pi̍t chiū tôaⁿ-khîm , Sò-lô liâm-piⁿ khah pêng-an , pháiⁿ-sîn lī-khui khì . Tāi-pi̍t bô siông tī ông-kiong , koh tò-khì lāu-pē ê chhù kó͘-iûⁿ . 

Hui-lī-sū lâng koh lâi beh kap Í-sek-lia̍t lâng kau-chiàn , chiū chat-iâⁿ tī soaⁿ-téng . Sò-lô chhōa peng chat-iâⁿ tī tùi-bīn ê soaⁿ , . Tiong-kan ū soaⁿ-khiⁿ . Hui-lī-sū lâng ū chi̍t ê thó-chiàn ê lâng . chhut-lâi , miâ Ko-lī-à , chin tōa-hàn , khah lím chi̍t tn̄g ; ū tì tâng ê tâu-khoe , chhēng chiàn-kah , chiàn-kûn , lóng sī tâng chòe , chiàn-kah pah-gōa kun tāng ; ū chhiuⁿ to , kek ; chhiuⁿ-koáiⁿ chhiūⁿ îⁿ-á , chhiuⁿ-bah sī thi̍h , iok-lio̍k cha̍p-gō͘ kun tāng ; ū chi̍t lâng kun-sûi i , giâ i ê pîn-pâi . Hui-lī-sū thó-chiàn ê lâng khiā-teh chhut tōa-siaⁿ kiò Í-sek-lia̍t ê kun-peng kóng , “ Lín siáⁿ-sū chhut-tīn pâi-lia̍t tūi-ngó͘ ? góa sī Hui-lī-sū lâng , lín sī Sò-lô ê lô͘-po̍k ; lín tio̍h kéng chi̍t lâng kap góa saⁿ-thâi , siat-sú i ōe khah-iâⁿ lâi thâi góa , chiū góan lóng-chóng hâng-ho̍k lín ; siat-sú góa ōe thâi i , lín tio̍h hâng-ho̍k góa . ” Koh kóng , “ Í-sek-lia̍t chôan-kun kin-á-ji̍t hō͘ góa bú-bān ; tio̍h chhut chi̍t lâng kap góa saⁿ-thâi . ” Sò-lô kap Í-sek-lia̍t chèng-lâng thiaⁿ-kìⁿ chit hō ê ōe chin kiaⁿ , Hui-lī-sū thó-chiàn ê lâng sì-cha̍p ji̍t kú ta̍k ji̍t chhut-lâi bú-bān Í-sek-lia̍t ê kun-peng . 
Iâ-se saⁿ ê tōa-kiáⁿ tè Sò-lô khì kau-chiàn , nā-sī Tāi-pi̍t tī Pek-lī-hêng kò͘-iûⁿ . Iâ-se kā Tāi-pi̍t kóng , “ Lí taⁿ khì iâⁿ-pôaⁿ , khòaⁿ lí ê hiaⁿ pêng-an bô . Tio̍h tòa hang ê gō͘-kak kap piáⁿ hō͘ in ; ia̍h tio̍h tòa gû-lin piáⁿ sàng chhian-chóng . ” 
Tāi-pi̍t khì teh-beh kàu iâⁿ-pôaⁿ , thiaⁿ-kìⁿ tōa-siaⁿ hán-hoan , in-ūi kun-peng tú-tú chhut-lâi beh kau-chiàn , Tāi-pi̍t kín-kín cháu-khì chhéng-an i ê hiaⁿ . Saⁿ-kap kóng-ōe ê sî Ko-lī-à koh chhut-lâi bú-bān Í-sek-lia̍t ê kun-peng . Tāi-pi̍t thiaⁿ-kìⁿ . Í-sek-lia̍t chèng-lâng khòaⁿ-kìⁿ Ko-lī-à , lóng-chóng kiaⁿ tô-cháu . Tāi-pi̍t khòaⁿ-kìⁿ bô lâng káⁿ kap Ko-lī-à saⁿ-thâi , chiū kóng , “ Chit ê bô pài Iâ-hô-hoa ê Hui-lī-sū lâng cháiⁿ-iūⁿ káⁿ lâi bú-bān éng-oa̍h Siōng-tè ê kun-peng ? ” Tāi-pi̍t ê tōa-hiaⁿ thiaⁿ-kìⁿ Tāi-pi̍t kap lâng gī-lūn chit hō ê tāi-chì , chiū siū-khì kóng , “ Lí lâi chia siáⁿ-sū ? pàng hiah-ê iûⁿ tī soaⁿ-ni̍h , sím-mi̍h lâng chiàu-kò͘ ? Góa chai lí kiau-ngō͘ m̄ kui-kú , lâi chit-ni̍h sī ài khòaⁿ saⁿ-thâi nā-tiā . ” Tāi-pi̍t kóng , “ Góa só͘ chòe kiám sī m̄-tio̍h ? ” chiū oa̍t-thâu koh kap lâng gī-lūn chhin-chhiūⁿ tāi-seng ê ōe . 
Ū lâng chiong Tāi-pi̍t ê ōe kā Sò-lô kóng , Sò-lô tiàu i lâi . Tāi-pi̍t kā Sò-lô kóng , “ M̄-sái in-ūi chit ê Hui-lī-sū thó-chiàn ê lâng sit-táⁿ , góa ōe khì kap i saⁿ-thâi . ” Sò-lô kóng , “ Lí ta̍t i bōe khí , lí ê nî-hè chíⁿ , i tng ióng-béng , tùi sè-hàn ê sî ha̍k-si̍p bú-gē . ” Tāi-pi̍t kóng , “ Chá-chêng góa kā lāu-pē kò͘-iûⁿ , ū sai , ū hîm lâi kā iûⁿ , góa chiū tui--i , phah--i , kiù iûⁿ chhut i ê chhùi ; i beh lâi kā góa , góa chiū lia̍h i , phah i sí ; sai kap hîm siōng-chhiáⁿ hō͘ góa hāi-sī , hô hòng chit ê bô kèng-pài Iâ-hô-hoa ê Hui-lī-sū lâng , tek-khak hō͘ góa thāi , in-ūi i ū bú-bān éng-oa̍h Siōng-tè ê kun-peng . ” Tāi-pi̍t koh kóng , “ Iâ-hô-hoa kì-jiân kiù góa thoat-lī sai kap hîm ê jiáu , tek-khak ōe kiù góa thoat-lī chit ê Hui-lī-sū lâng ê chhiú . ” Sò-lô kóng , “ Thang khì ; gōan Iâ-hô-hoa pì-iū lí . ”
Sò-lô chiū chiong ka-kī ê khoe-kah hō͘ Tāi-pi̍t , kā i tī tâng ê thâu-khoe , chhēng tâng ê chiàn-kah , hâ tòa pē-to , chhì-khòaⁿ beh kiâⁿ , chai bōe chòe-tit , chiū kā Sò-lô kóng , “ Chit hō góa hōe ēng-tit , m̄ kòan-sì ; ” chiū lóng-chóng thǹg-khì , chiah kia̍h i ê koáiⁿ-á , tī khoe-ni̍h kéng gō͘-tè kng-ku̍t ê chio̍h-nn̄g , tóe tī tē-á , chhiú the̍h hìⁿ chio̍h ê soh-á , án-ni khì chiū Ko-lī-à . Ko-lī-à kiâⁿ lâi chiū Tāi-pi̍t , iáu-bē saⁿ-óa khòaⁿ-kìⁿ Tāi-pi̍t lóng bô khoe-khah , bô to-chhiuⁿ , ia̍h sī siàu-liân iù-chíⁿ , chiū léng-gē kóng , “ Lí kia̍h koáiⁿ-á lâi , lia̍h góa sī káu mah ? ” chiū chí in só͘ pài ê kúi-sîn lâi chiù-chhàm , koh kā Tāi-pi̍t kóng , “ Lâi lah ; góa teh-beh chiong lí ê bah hiat hō͘ khîm-siù chia̍h . ” Tāi-pi̍t kóng , “ Lí óa-khò to , chhiuⁿ , kek , góa óa-khò bān-mi̍h ê Chú Iâ-hô-hoa , I sī éng-oa̍h ê Siōng-tè , ílí só͘ bú-bān ê ; I ōe chiong lí kau góa ê chhiú , hō͘ góa thâi lí ê thâu-khak , chiong lín chèng-lâng ê sin-si hiat hō͘ khîm-siù chia̍h ; hō͘ thiⁿ-ē bān-bān lâng chai Í-sek-lia̍t lâng ū chin ê Siōng-tè , thâi-iâⁿ thâi-su lóng sī I chú-ì , I kin-á-ji̍t tek-khak chiong lín kau tī góan . ” 
Kóng liáu , nńg lâng chìn-chêng beh saⁿ kūn-óa , Tāi-pi̍t tùi tē-á the̍h-chhut chi̍t tè chio̍h-nn̄g , khòa hìⁿ-soh lâi hiat-khì , tú-tú tio̍k Ko-lī-à ê thâu-hia̍h , Ko-lī-à chiū tó-lo̍h . Tāi-pi̍t chìn-chêng ta̍h i ê sin-si , pui̍h8 i ê to lâi koah i ê thâu-khak . Hui-lī-sū chèng-lâng khòaⁿ-kìⁿ Ko-lī-à í-keng sí , chiū sì-sòaⁿ tô-cháu , Í-sek-lia̍t kun-peng tui-jip in , thâi-sí chōe-chōe , tò-tńg lâi chhiúⁿ-kiap pò͘-pîⁿ .
Tāi-pi̍t khah-iâⁿ Ko-lī-à , m̄-sī ka-kī ê khùi-la̍t , sī in-ūi óa-khò Siōng-tè , tit-tio̍h Siōng-tè pang-chān . Lán ū tùi-te̍k pí Ko-lī-à koh-khah béng , chiū-sī Mô͘-kúi ài hāi lán ê lêng-hûn ; lán ka-kī bô khùi-la̍t ōe khah-iâⁿ i , tio̍h o̍h Tāi-pi̍t , lâi óa-khò Siōng-tè , chiah ōe khah-iâⁿ Mô͘-kúi . 

Tāi-pi̍t khì phah Ko-lī-à ê sū , Sò-lô mn̄g i ê gôan-sòe Ap-nî-jíⁿ , kóng , “ Chit ê siàu-liân ê lâng sī chī-chūi ? ” Ap-nî-jíⁿ ìn kóng , “ Góa m̄-bat i . ” Sò-lô mi̍h-sái mn̄g hit kù ? chá-chêng Tāi-pi̍t tôaⁿ-khîm tī i ê bīn-chêng , cháiⁿ-iūⁿ i pún-sin bōe jīn-tit ? Sò-lô sī ông ū hè khòa-lū chōe-chōe tāi-chì , Tāi-pi̍t sī siàu-liân ; koh Sò-lô hō͘ pháiⁿ-sîn kiáu-jiáu i ê sî , sim-koaⁿ bô sím-mi̍h chū-chāi , taⁿ ū lī-khui m̄-chai jōa-kú ; ia̍h kiám-chhái Tāi-pi̍t tī ông-kiong lāi só͘ chhēng ê saⁿ , pí pêng-sò͘ chhēng ê lâi kò͘-iûⁿ , bô saⁿ chhin-chhiūⁿ , in-ūi che kúi-nā hāng ê iân-kò͘ , só͘-í Sò-lô m̄-bat i . 
Tāi-pi̍t thâi Ko-lī-à kōaⁿ i ê thâu-khak tò-lâi , Ap-nî-jíⁿ chhōa i khì kìⁿ Sò-lô , Sò-lô mn̄g kóng , “ Siàu-liân lâng ah , lí sī chī-chūi ê kiáⁿ ? ” Tāi-pi̍t ìn kóng , “ Góa sī lí ê lô͘-po̍k Pek-lī-hêng lâng Iâ-se ê kiáⁿ . ” Saⁿ-kap kóng-ōe bêng-pe̍k , Sò-lô lâu i , m̄ hō͘ i tò-khì kò͘-iûⁿ , sī beh ēng i lâi pān kok ê tāi-chì . 
Iok-ná-tan thiaⁿ-kìⁿ Tāi-pi̍t kap Sò-lô kóng-ōe , chiū put-chí thiàⁿ i , chhin-chhiūⁿ thiàⁿ-sioh ka-kī ê sìⁿ-miā , nn̄g lâng sim-koaⁿ saⁿ khè-ha̍p , kiat chòe pêng-iú ; Iok-ná-tan chiū chiong i ê saⁿ kap khì-hâi sàng Tāi-pi̍t chòe ûi-kì . 
Iok-ná-tan kap Tāi-pi̍t cháiⁿ-iūⁿ ōe saⁿ-thiàⁿ kàu chiah chhim ? In-ūi nn̄g lâng put-chí kèng-ùi Siōng-tè . Lâng in-ūi sè-kan ê lī-ek , chiah chòe hó ê pêng-iú , chit-hō ê saⁿ-thiàⁿ bô ún-tàng , ia̍h bô kú-tn̂g , hán-tit chòe hó pêng-iú kàu chi̍t-sì-lâng ; siat-sú ū , sí-āu bōe koh saⁿ-kìⁿ tī thiⁿ-ni̍h . Nā-sī lâng khiân-sêng ê sîm , him-bō͘ tō-lí , ài sim-sèng phín-hēng lóng-chóng ha̍p Siōng-tè ê ì-sù , siông-siông chhut-la̍t beh lī-ek pa̍t-lâng , chiah lâi kiat-kau pêng-iú , si̍t-chāi ū hok-khì ; chi̍t-sì-lâng ōe saⁿ-thiàⁿ , sí-āu ōe koh-chài saⁿ-kìⁿ tī thian-tông , chòe pêng-iú kú-tn̂g bô soah . 
Hit-sî Sò-lô put-chí thiàⁿ Tāi-pi̍t , siat-li̍p i chòe tōa ê bú-koaⁿ , úi i khì pān tāi-chì ; ia̍h put-lūn tah-lo̍h khì , Tāi-pi̍t hián-bêng thong-ta̍t ê sim , pan̄ tāi-chì hó-sè , hō͘ koaⁿ-hú kap peh-sìⁿ lóng-chóng ló i

Tāi-pi̍t í-keng thâi Ko-lī-à , Í-sek-lia̍t lâng tōa khah-iâⁿ Hui-lī-sū lâng , saⁿ-thâi bêng-pe̍k , Sò-lô chhōa kun-peng tò-khì ; kàu ta̍k ê siâⁿ , chōe-chōe hū-jîn-lâng chhut-lâi ; chhiùⁿ-koa thiàu-bú , iô lin-long-kó͘ , hoaⁿ-hí lâi ngiâ-chi̍h Sò-lô ông . Hū-jîn-lâng tiô-thiàu , ū-ê chhiùⁿ , ū-ê hô , kóng , “ Sò-lô thâi lâng káng-chheng , Tāi-pi̍t thâi lâng káng-bān . ” Sò-lô thiaⁿ-kìⁿ hit hō ōe , put-chí siū-khì , kóng , “ Chiong káng-bān hō Tāi-pi̍t , to̍k-to̍k hō͘ góa káng-chheng nā-tiāⁿ , put-jû chiong ông-ūi hō͘ i ? ” Tùi hit-tia̍p liáu-āu , Sò-lô òan-tò͘ Tāi-pi̍t 
Kè-jît, Siōng-tè hō͘ pháiⁿ-sîn chhòng-tī Sò-lô , Sò-lô tī chhù-lāi sim-koaⁿ lōan , Tāi-pi̍t ji̍p--lâi , tī i ê bīn-chêng tôaⁿ-khîm . Sò-lô bú-lāng i chhiú-ni̍h ê kek , kóng , beh chhì Tāi-pi̍t tèng i tī chhiûⁿ-ni̍h . Tāi-pi̍t siám-pī nn̄g-pái , Sò-lô chai Iâ-hô-hoa pàng-sak i , lâi pì-iū Tāi-pi̍t , só͘-í kiaⁿ Tāi-pi̍t , m̄-ài i kun-sûi tī sin-piⁿ ; chiū siat-li̍p i chòe chhian-chóng chhōa peng-teng chhut-ji̍p . 
Tāi-pi̍t só͘ kiâⁿ bô-m̄ lêng-thong , hō͘ chèng peh-sìⁿ kèng-tiōng i , nā-sī hō͘ Sò-lô it-hoat kiaⁿ i , ài thâi i , i ia̍h ka-kī m̄-káⁿ , chiū kè-bô͘ beh hō͘ i chhut-tīn gûi-hiám , ǹg-bāng saⁿ-thâi ê sî , kiám-chhái ōe hō͘ tùi-te̍k thâi-sí ; án-ni ké-chòe chhim-chhim thiàⁿ i , kā i kóng , “ Góa ài lí chòe kiáⁿ-sài ; lí nā hó-táⁿ thòe Iâ-hô-hoa kau-chiàn , góa chiong tōa ê cha-bó͘-kiáⁿ Bí-la̍h chòe lí . ” Tāi-pi̍t kóng , “ Góa pi-bî thái-thó ōe chòe ông ê kiáⁿ-sài ? m̄-káⁿ tng . ” Āu-lâi Sò-lô pōe-iok , chiong tōa ê cha-bó͘-kiáⁿ kè pa̍t-lâng . 
Sò-lô koh ū cha-bó͘-kiáⁿ miâ-kiò Bí-kah thiàⁿ Tāi-pi̍t ; Sò-lô thiaⁿ-kìⁿ hoaⁿ-hí , ka-kī siūⁿ ōe chiong chit ê cha-bó͘-kiaⁿ lâi liân-lūi Tāi-pi̍t ê sìⁿ-miā ; chiū thok lâng khì kap Tāi-pi̍t àm-chīⁿ gī-lūn kiat-chhin ê tāi-chì . Hiah-ê lâng kā Tāi-pi̍t kóng , “ Ông put-chí thiàⁿ lí , jîn-sîn lóng-chóng ia̍h thiàⁿ lí , taⁿ lí tio̍h chhōa Bí-kah lâi chòe ông ê kiáⁿ-sài . ” Tāi-pi̍t iû-gôan the , kóng , “ Góa pi-bî , m̄-káⁿ tng . ” Hiah-ê lâng kóng , “ Ông lóng m̄ siu lí ê phèng-lé , to̍k-to̍k ài lí thâi-sí Hui-lī-sū chi̍t-pah ê ta-po͘ lâng nā-tiāⁿ , thòe i pò oan-siû . ” Tāi-pi̍t thiaⁿ chit ê ōe , put-chí hoaⁿ-hí , chiū khì thâi Hui-lī-sū nn̄g-pah lâng . 
Sò-lô ko͘-put-chiong tio̍h chiàu-iok chiong Bí-kap lâi kè Tāi-pi̍t . Sò-lô khòaⁿ-kìⁿ Siōng-tè ta̍k-hāng pì-iū Tāi-pi̍t , i ê cha-bó͘-kiáⁿ Bí-kap ia̍h thiàⁿ i . Sò-lô chiū it-hoat òan-hūn i . 
Āu-lâi Sò-lô chiong i beh thâi Tāi-pi̍t ê ì-sù lâi kā i ê kiáⁿ Iok-ná-tan kóng , ia̍h ū kap i jîn-sîn kóng . Iok-ná-tan put-chí thiàⁿ Tāi-pi̍t , chiū khì thong-ti kóng , “ Góa ê lāu-pē ài thâi lí , taⁿ tio̍h kín-sīn khì bi̍h , thèng-hāu bîn-á chá-khí , góa ōe kap lāu-pē gī-lūn lí ê tāi-chì , chiah lâi kā lí kóng . ” 
Iok-ná-tan chiū tī lāu-pē ê bīn-chêng o-ló Tāi-pi̍t , kóng , “ Chhiáⁿ ông bo̍h-ti̍t thâi Tāi-pi̍t , i bē-bat tek-chōe tī ông . I ho̍k-sāi ông put-chí hó , chá-ji̍t phe-sí , bô iàu-kín i ê sìⁿ-miā khì thâi Hui-lī-sū lâng . Iâ-hô-hoa chiū tōa kiù Í-sek-lia̍t cho̍k ; lí hit-sî put-chí hoaⁿ-hí , taⁿ siáⁿ-sū beh hāi i , lâi thâi bô chōe-kòa ê lâng ? ” Sò-lô thiaⁿ-kìⁿ Iok-ná-tan ê ōe , chiū kí Iâ-hô-hoa lâi chiù-chōa , kóng tek-khak bô beh thâi i . Iok-ná-tan kiò Tāi-pi̍t lâi , kā i kóng chit ê tāi-chì , koh chhōa i khì kìⁿ Sò-lô . Tāi-pi̍t koh ho̍k-sāi Sò-lô chhin-chhiūⁿ tāi-seng . 
Lán eng-kai tio̍h o̍h Iok-ná-tan ê khóan , khǹg hô-pêng jîn-ài chû-pi ê sim . 

Āu-lâi koh kau-chiàn , Tāi-pi̍t khì kong-kek Hui-lī-sū lâng , thâi in chin-chōe , kî-û sì-sòaⁿ tô-chàu . Iâ-hô-hoa hō͘ pháiⁿ-sîn koh chhòng-tī Sò-lô ; Sò-lô kia̍h kek chē tī chhù-lāi , sim-koaⁿ lōan , Tāi-pi̍t lâi tôaⁿ khîm . Sò-lô ēng kek cho̍h Tāi-pi̍t , ài tèng i tiâu tī chhiûⁿ-ni̍h , Tāi-pi̍t siám-pī , kek chha̍k-tiâu tī chhiûⁿ-ni̍h . Hit ê-hng Tāi-pi̍t tô-cháu lâi ti̍t-tio̍h thoat-lī . Sò-lô chhe lâng siú tī Tāi-pi̍t ê chhù , thèng-hāu thiⁿ-kng beh thâi i . Tāi-pi̍t ê bó͘ Bí-kap kā i kóng , “ Kim-mî lí nā bô ka-kī kiù , bîn-á-ji̍t tek-khak hō͘ lâng thâi . ” Bí-kap tùi thang-á tūi Tāi-pi̍t lo̍h-khì , hō͘ i cháu chhut . Tāi-pi̍t cháu kàu Lia̍p-má lâi kìⁿ Sat-bó͘-jíⁿ , chiong Sò-lô só͘ chòe kā i kóng . Nn̄g lâng chiū khì Ná-iok khiā-khí . Ná-iok sio̍k tī Lia̍p-má , sī sian-ti lâng tōa-o̍h ê só͘-chāi . 
Ū lâng kā Sò-lô kóng , “ Tāi-pi̍t khì Lia̍p-má ê Ná-iok . ” Sò-lô chhe lâng khì lia̍h Tāi-pi̍t ; só͘ chhe ê lâng kàu , khòaⁿ-kìⁿ chōe-chōe sian-ti lâng teh chhiùⁿ-liām , Sat-bó͘-jíⁿ chòe in ê thâu , só chhe ê lâng chiū hō͘ Siōng-tè ê Sîn kám-tōng , in ia̍h lâi chhiùⁿ-liām chhin-chhiūⁿ sian-ti lâng chi̍t-poaⁿ-iūⁿ ; lóng bô siūⁿ beh lia̍h Tāi-pi̍t . Sò-lô thiaⁿ-kìⁿ chit ê tāi-chì , chiū koh chhe lâng khì ; in kàu tè , ia̍h hō͘ Siōng-tè ê Sîn kám-tōng , lâi chhiùⁿ-liām . Tē-saⁿ pái ia̍h sī án-ni . 
Chit ê tāi-chì sī bêng-bêng ê pîn-kù , Siōng-tè m̄-chún Sò-lô hāi Tāi-pi̍t , nā-sī Sò-lô ê sim chin ngī , lóng m̄ siū kà-sī , chiū pún-sin khì beh lia̍h i . Iáu-bē kàu , tú-tio̍h lâng , chiū mn̄g i kóng , “ Sat-bó͘-jíⁿ kap Tāi-pi̍t tī tá-lo̍h ? ” Ìn kóng , “ Tī Ná-iok . ” Sò-lô koh kiâⁿ teh-beh kàu , chiū i ia̍h hō͘ Siōng-tè ê Sîn kám-tōng , ná kiâⁿ ná chhiùⁿ-liām ; kàu tè , chiū thǹg i ê saⁿ , lâi chhiùⁿ-liām tī Sat-bó͘-jíⁿ ê bīn-chêng . Hit ji̍t hit mî phōaⁿ sian-ti lâng , hō͘ lâng koh-chài chin kî-koài kóng , “ Sò-lô kiám sī sian-ti lâng mah ? ” Lán khòaⁿ chit ê tāi-chì , chiū chai pháiⁿ-lâng ê sim ia̍h ōe hō͘ Siōng-tè iok-sok , kàu lâng bōe kiâⁿ ka-kī pháiⁿ ê ì-sù . 
Chá-chêng chi̍t pái Sò-lô tú-tio̍h chit hō ê un-tián , hō͘ Sèng Sîn kám-tōng , lâi phōaⁿ sian-ti lâng chhiùⁿ-liām o-ló Siōng-tè . Hit sî liáu-āu nā sūn-thàn Siōng-tè ê bēng-lēng , chiū ū hok-khì , kok-ūn ia̍h ōe kú-tn̂g . Khó-sioh Sò-lô pōe-ge̍k Sèng Sîn , hō͘ Siōng-tè tāng-tāng chek-pī kù-choa̍t i , m̄-chún i chòe ông . 
Taⁿ chit ê tē-jī pái pái koh hō͘ Siōng-tè ê Sîn tōa kám-tōng , eng-kai tio̍h chhíⁿ-gō͘ hóan-hóe chōe , chiū Siōng-tè iáu-kú ōe sià-bián i ; chiū-sī Sò-lô m̄ hóan-hóe , sui-jiân chit-tia̍p bōe chiâⁿ i ê ì-sù hāi-sī Tāi-pi̍t , iáu-kú khǹg hit ê pháiⁿ ê ì-sù tī sim-lāi . 
Lán tha̍k Sò-lô chit hō ê khóan-sit , eng-kai sòe-jī séng-chhat ka-kī ê sim , in-ūi chai lâng ū-sî tōa-tōa kám-tōng tī Sèng Sîn , iáu-kú bô sêng-si̍t têng-thâu-siⁿ , lō͘-bé chiū tîm-lûn . 

Tāi-pi̍t tùi Ná-iok tô-cháu , koh lâi kìⁿ Iok-ná-tan , kā i kóng , “ Góa chai lí ê pē Sò-lô beh thâi góa ; i m̄ hō͘ lí chai , kiaⁿ ōe hō͘ lí iu-būn , chóng-sī góa lī-khui sí ê só͘-chāi put-kò chi̍t pō͘ nā-tiāⁿ . ” Iok-ná-tan thiaⁿ-kìⁿ Tāi-pi̍t ê ōe , put-chí iu-būn , chiū kóng , “ Lí ê sim só͘ ài , góa tek-khak chun-thàn lâi kiâⁿ . ” Tāi-pi̍t kóng , “ Bîn-á-ji̍t chhoe-it góa tio̍h kap ông saⁿ-kap chia̍h ; chhiáⁿ lí iông-ún góa khì bi̍h tī chhân-ni̍h , kàu saⁿ-ji̍t í-keng àm ; lí ê pē nā khòaⁿ-kìⁿ góa bô tī-teh , tio̍h kā i kóng , Tāi-pi̍t thong-ke ta̍k nî tio̍h hiàn-chè , i kiû góa , iông-ún i tò-khì Pek-lī-hêng pún-siâⁿ . ” lí ê pē nā kóng , “ Hó . ” lô͘-po̍k tit-tio̍h pêng-an ; nā it-hoat siū-khì , chiū ōe chai i ài hāi góa . Chá-ji̍t lí chí Iâ-hô-hoa kap góa kiat-iok , só͘-í eng-kai tio̍h hó khóan-thāi góa . Góa nā ū chōe lí thang thâi góa , m̄-sái tòa góa kàu lí pē ê bīn-chêng . Iok-ná-tan chiū kóng , “ Góa nā chai pē ài hāi lí , tek-khak thong-ti , bô ún-ba̍t . ” Tāi-pi̍t kóng , “ Lí ê pē nā ēng tōa-siaⁿ ìn lí , chī-chūi ōe lâi thong-ti góa ? ” Iok-ná-tan kóng , “ Lán saⁿ-kap khì gōa-bīn , chiah lâi su-niû chit ê tāi-chì . ” Nn̄g lâng chiū chhut-khì , Iok-ná-tan kā Tāi-pi̍t kóng , “ Bîn-á-ji̍t góa kā lāu-pē kóng lí ê tāi-chì , khòaⁿ i ê ì-sù cháiⁿ-iūⁿ ; i ê sim nā hoaⁿ-hí , góa chiū chhe lâng thong-ti ; i nā siū-khì , góa ia̍h chhe lâng thong-ti lí , hō͘ lí pêng-an khì ; kiám-chhái lán nn̄g lâng āu-lāi bô saⁿ-kìⁿ-bīn , lí m̄-thang bōe kì-tit góa , tio̍h thiàⁿ góa ; góa iáu tī-teh lí tio̍h siàu-liām góa , sí liáu-āu ia̍h tio̍h hó khóan-thāi góa ke-lāi ê lâng . ” Tāi-pu̍t ta̍k hāng lóng ín . Iok-ná-tan koh kóng , “ Lí chit-tia̍p khì , tē-saⁿ ji̍t koh lâi , tiàm chêng-ji̍t só͘ bi̍h ê só͘-chāi . Góa beh siā chìⁿ saⁿ-ki , ké chòe siā-pé , bēng-lēng gín-ná khì khioh chìⁿ ; góa nā kóng , “ Chìⁿ kūn ; ” lí chiū thang tò-lâi , tek-khak pêng-an bô siong-hāi ; góa nā kā gín-ná kóng “ Chìⁿ hn̄g ; ” chiū lí eng-kai cháu lī-khui khì ”
Chhoe-it Sò-lò siat iân-toh , Tāi-pi̍t bô lâi ; Sò-lô khòaⁿ-kìⁿ i bô lâi hit ji̍t bô kóng-khí . Kàu tē-jī ji̍t Tāi-pi̍t iû-gôan bô lâi , Sò-lô chiū m̄ng Iok-ná-tan , kóng , “ Iâ-se ê kiáⁿ chā-bō͘-ji̍t kap kin-á-ji̍t bô lâi hù iân , sī sím-mi̍h iân-kò͘ ? ” Iok-ná-tan ìn kóng , “ Tāi-pi̍t ū kiû góa chún i khì Pek-lī-hêng , kóng i ê ke-lāi ū chè-sū . ” Sò-lô siū-khì , ēng pháiⁿ-chhùi mē--i ; koh kóng , “ Iâ-se ê kiáⁿ nā tī-teh , lí ê kok bōe kian-kò͘ ; eng-kai chhe lâng lia̍h i lâi , thang thâi . ” Iok-ná-tan kóng , “ Siáⁿ-sū tio̍h thâi i ? i kiâⁿ sím-mi̍h m̄-tio̍h ? ” Sò-lô kia̍h kek beh cho̍h-sí i ê kiáⁿ . Iok-ná-tan chai i ê pē koat-sim beh hāi-sí Tāi-pi̍t , chiū thòe i chhim-chhim iu-būn . 
Kàu thiⁿ-kng , kap Tāi-pi̍t só͘ iok ê sî , Iok-ná-tan chhōa chi̍t ê gín-ná chhut-khì , kā i kóng , “ Góa beh siā-chìⁿ lí khì khioh . ” Iok-ná-tan chiū siā-chìⁿ khì . Gín-ná kàu chìⁿ ê só͘-chāi . Iok-ná-tan tōa-siaⁿ kiò kóng , “ Chìⁿ khì hn̄g , lí tio̍h kín-kín khì , m̄-thang iân-chhiân . ” Gín-ná khioh chìⁿ tò-tńg-lâi , m̄-chai hit ê iân-kò͘ , to̍k-to̍k Iok-ná-tan kap Tāi-pi̍t chai nā-tiāⁿ . Iok-ná-tan chiong keng-chìⁿ hō͘ gín-ná kia̍h tò-khì . Gín-ná khì . Tāi-pi̍t chhut-lâi , phak tī tōe-ni̍h , pài saⁿ pài . Nn̄g lâng chim-chhùi thî-khàu . Tāi-pi̍t khàu koh-khah siong-tiōng . Iok-ná-tan kóng , “ Chòe lí pêng-an khì , lán bat chí Iâ-hô-hoa chiú-chōa , i tī lí góa ê tiong-kan chòe kan-chhèng , chiū sòa kàu hō͘-è ia̍h éng-óan bô soah . 
Tāi-pi̍t sûi-sî tô-cháu khì , Iok-ná-tan chiū ji̍p siâⁿ . 

Tāi-pi̍t tô-cháu khì tah-lo̍h ? Khí-thâu khì Piān-ngá-bín ê chi-phài Lô-pek ê tōe , kíⁿ chè-si-thâu A-hi-bí-le̍k . A-hi-bí-le̍k khòaⁿ-kìⁿ i lâi , put-chí kiaⁿ , chiah mn̄g i , kóng , “ Lí siáⁿ-sū ka-kī , bô lâng kap lí lâi ? ” Tāi-pi̍t hut-jiân m̄-káⁿ láu-si̍t kóng , chiū kóng , “ Sò-lô ông ū àm-chīⁿ ê tāi-chì chhe góa lâi , hoan-hù m̄-thang hō͘ lâng chai ; kun-sûi góa ê lâng tiàm tī pa̍t só͘-chāi ; chhiáⁿ ēng tām-po̍h piáⁿ hō͘ góa . ” A-hi-bí-le̍k chiū ēng sèng ê piáⁿ hō͘ i . Tāi-pi̍t koh kóng , “ Ông ê sū put-chí kín , góa bô tòa to , kap ke-kòe , lí ū kiàm á chhiuⁿ bô ? ” A-hi-bí-le̍k kóng , “ Chá-ji̍t lí tī Í-la̍h ê soaⁿ-kok thâi Hui-lī-sū lâng Ko-lī-à hit ki to tī-teh , lí thang kia̍h-khì . ” Tāi-pi̍t chiū kóng , “ Chit ki to bô thang pí-phēng tit , chhiáⁿ lâi hō͘ góa . Tāi-pi̍t án-ni kóng pe̍h-chha̍t sī tio̍h , á m̄-tio̍h ? M̄-tio̍h , Sèng-chheh kóng , “ Kiâⁿ chin-si̍t ê lâng Iâ-hô-hoa só͘ hoaⁿ-hí , nā ké-chòe ê lâng i só͘ óan-hūn . ” Koh kóng , “ Kan-chà ê lâng kū-choa̍t i , m̄ kap i khiā-khí ; kóng pe̍h-chha̍t ê lâng m̄ hō͘ i tī góa ê bīn-chêng . ” 
Tāi-pi̍t in-ūi kiaⁿ Sò-lô , koh cháu kàu Hui-lī-sū tōe Ka-te̍k siâⁿ . Ka-te̍k ê ông miâ A-kiat . A-kiat ê jîn-sîn kóng , “ Chit ê kiám m̄-sī hit kok ê ông Tài-pi̍t mah ? Chāi-chá hū-jîn-lâng thiàu-bú , ū-ê chhiùⁿ , ū-ê hê , kóng , “ Sò-lô thâi lâng káng-chheng , Tāi-pi̍t thâi lâng káng-bān . ” Tāi-pi̍t ēng chit ê ōe khǹg tī sim-ni̍h , put-chí kiaⁿ , chiū tī A-kiat ông ê bīn-chêng ōaⁿ i ê khóan-sit , ké tian-kông . A-kiat chiū kah i ê jîn-sîn chhōa i khì , m̄ hō͘ i tiàm hia . 
Tāi-pi̍t koh cháu-khì bi̍h tī A-tō͘-lân ê chio̍h-tōng . I ê pē-bú kap chôan-ke thiaⁿ-kìⁿ án-ni , lóng-chóng lâi chiū-kūn i . Ia̍h ū chōe-chōe lâng óa-kūn i , Tāi-pi̍t chóe in ê thâu . Hit-tia̍p kun-sûi i ê lâng iok-lio̍k sì-pah lâng . 
Tāi-pi̍t chiū chhōa i ê pē-bú khì kìⁿ Mô͘-ap ê ông kiû i kóng , “ Chhiáⁿ iông-ún góa ê pē-bú kap lí tòa , káu góa chai Siōng-tè cháiⁿ-iūⁿ khóan-thāi góa . ” Mô͘-ap ông chún . Jiân-āu Tāi-pi̍t chiàu sian-ti lâng Ka-tek ê ōe , khì Iû-tāi tōe , tiàm Khap-lia̍t ê chhiū-nâ . 

Tāi-pi̍t tī Lô-pek kap chè-si kóng-ōe ê sî , chi̍t lâng tiàm teh thiaⁿ , miâ To-ek , sī Í-tong ē lâng , chòe Sò-lô kóan cheng-siⁿ ê thâu-lâng , sim-koaⁿ put-chí pháiⁿ , òan-hūn Tāi-pi̍t . Sò-lô thiaⁿ-kìⁿ Tāi-pi̍t cháu--khì , ài chhē lâi thâi i , chiū mn̄g jîn-sîn , chī-chūi chai Tāi-pi̍t cháu khì tah-lo̍h , koh mn̄g sím-mi̍h lâng pang-chān i cháu . To-ek ìn kóng , “ Góa khóaⁿ-kìⁿ Iâ-se ê kiáⁿ kàu Lô-pek kìⁿ A-hi-tu̍t ê kiáⁿ A-hi-bí-le̍k . A-hi-bí-le̍k thòe i mn̄g Iâ-hô-hoa , koh kiong-kip i chia̍h , ia̍h ēng Hui-lī-sū lâng Kho-lī-á ê to hō͘ i . ” Sò-lô thiaⁿ-kìⁿ án-ni , chin siū-khì , liâm-piⁿ tiàu A-hi-bí-le̍k kap tiàm tī Lô-pek lóng-chóng ê chè-si lâi . 
Chè-si lâi ê sî Sò-lô kā A-hi-bí-le̍k kóng , “ Lí kap Iâ-se ê kiáⁿ kiat-tóng , beh pōe-pōan góa ; lí chiong piáⁿ hō͘ i chia̍h , chiong to sàng i , hō͘ i thang bâi-ho̍k lâi kong-kek góa , che sī cháiⁿ-iūⁿ ? ” A-hi-bí-le̍k ìn kóng , “ Tāi-pi̍t sī ông ê kiáⁿ-sài , chun-kùi tī lí ê ke , só͘-kiâⁿ thàn bēng-lēng , lí ê jîn-sîn ê tiong-kan sím-mi̍h lâng ū chhin-chhiūⁿ i ê chīn-tiong ? Ông koat-tòan bo̍h-tit kui-chōe tī lô͘-po̍k kap góa ê ke , iu-ūi chit-ê tāi-chì tùi-thâu kàu-bé góa lóng m̄-chai . ” Ông kóng , “ A-hi-bí-le̍k , lí chôan-ke tek-khak tio̍h sí . ” Liâm-piⁿ bēng-lēng jîn-sîn tio̍h lóng-chóng thâi-sí chiah-ê chè-si . Jîn-sîn m̄-káⁿ hē-chhiú , in-ūi in kiaⁿ Siōng-tè , chai chè-si sī sèng . Ông chiū kā To-ek kóng , “ Lí tio̍h thâi chiah-ê chè-si . ” To-ek pháiⁿ-lâng hoaⁿ-hí thàn , hit-ji̍t thâi-sí poeh-cha̍p-gō͘ ê chè-si ; koh khì Lô-pek thâi ta-po͘ , cha-bó͘ gín-ná kap eⁿ-á ; gû , iûⁿ , lû ia̍h lóng thâi . Kai-chài A-hi-bí-le̍k ê kiáⁿ A-pí-a-thap cháu-lī , khì chhē Tāi-pi̍t , chiong Sò-lô thâi chè-si ê tāi-chì kā i kóng . Tāi-pi̍t kóng , “ Tng hit-ji̍t góa khòaⁿ-kìⁿ Í-tong lâng To-ek tī-teh , góa chai i tek-khak ōe khì kā Sò-lô kóng chit-tia̍p hāi lí ê pē chôan-ke si̍t-chāi ūi-tio̍h góa ê iân-kò͘ ; lí taⁿ tio̍h kap góa tòa , m̄-sái kiaⁿ beh hāi góa ê sìⁿ-miā hit-ê lâng ia̍h beh hāi lí ; lí kap góa saⁿ-kap tiàm-teh , thang pó-chôan sìⁿ-miā . ”
Sò-lô ê pháiⁿ sī tùi pàng-sak Siōng-tè , só͘-í ná-kú ná pháiⁿ , sòa chòe thâi-sí lâng ê lâng . Lán lâng ê pháiⁿ sèng-tē , nā bô tit-tio̍h Siōng-tè ê un lâi at-chi̍h , iû-gôan ná-kú ná siong-tiōng . 
A-pí-a-thap sī Í-lī ê hō͘-è . Tāi-seng Í-lí ê ke ū chōe-chōe lâng , kàu chit-tia̍p chí-ū chhun A-pí-a-thap nā-tiāⁿ . Chá-nî Siōng-tè ū kóng beh tōa chek-hoa̍t Í-lí ê ke , in-ūi Í-lī bô iok-sok i ê kiáⁿ ê só͘ kiâⁿ . 

Tāi-pi̍t kiaⁿ Sò-lô , tio̍h poaⁿ-lâi poaⁿ-khì , nā-sī kun-sûi i ê lâng ûn-ûn-á ke-thiⁿ , ná-kú ná béng ; iáu-kú m̄-sī húi-lūi ê khóan-sit . Tāi-pi̍t put-chí kèng-ùi Siōng-tè , koh thiàⁿ peh-sìⁿ , só͘-í peh-sìⁿ long m̄-sái kiaⁿ Tāi-pi̍t ōe siong-hāi in , sī thang óa-khò Tāi-pi̍t lâi pó-hō͘ in . Hui-lī-sū chhiúⁿ-kia̍p ê peng lâi Iû-tāi tōe , kong-kek chit ê siâⁿ ê miâ kiò Ki-i-la̍h , lâng lâi thong-ti Tāi-pi̍t , kiû i pang-chān . Tāi-pi̍t chiū mn̄g Iâ-hô-hoa , kóng , “ Góa tio̍h khì kong-kek Hui-lī-sū lâng , á m̄-thang ? ” Tāi-pi̍t chit hō ê khóan-sit tio̍h chòe lán khòaⁿ-iūⁿ ; beh chòe sím-mi̍h tāi-chì , tio̍h tāi-seng kî-tó mn̄g Siōng-tè . Iâ-hô-hoa ìn Tāi-pi̍t só͘ mn̄g , kah i tio̍h khì phah Hui-lī-sū lâng , kiù Ki-i-la̍h ê siâⁿ . 
Tāi-pi̍t siông-siông tio̍h tî-hông Sò-lô , taⁿ beh khì kong-kek Hui-lī-sū lâng , kiám m̄-sī ke̍k tōa gûi-hiám ? I ê peng chiū lâi kā i kóng , “ Lán tiàm chit-ni̍h Iû-tāi tōe , siōng-chhiáⁿ tio̍h kiaⁿ , cháiⁿ-iūⁿ khì Ki-i-la̍h kong-kek Hui-lī-sū ê kun-peng ? Tāi-pi̍t chiū koh mn̄g Iâ-hô-hoa , Iâ-hô-hoa hoan-hù i , kóng , “ Lí khì Ki-i-la̍h , góa beh chiong Hui-lī-sū lâng kau lí ê chhiú . ” Tāi-pi̍t chiū chhōa i ê peng khì , kap Hui-lī-sū lâng saⁿ-thâi , tōa khah-iâⁿ , thâi-sí chōe-chōe , chhiúⁿ-kia̍p in ê cheng-siⁿ khan tò-lâi . Tùi án-ni Ki-i-la̍h ê lâng tit-tio̍h kiù ; Tāi-pi̍t kap i ê peng chiū tiàm hit ê siâⁿ-lāi . 
Sò-lô thiaⁿ-kìⁿ chiū hoaⁿ-hí , phah-sǹg Tāi-pi̍t tī siâⁿ-lāi , ū chhiûⁿ , ū mn̂g thang koaiⁿ-ba̍t , hō͘ i bōe cháu ; taⁿ khì lia̍h i , un-tàng ōe tio̍h ; chiū tiàu-chi̍p kun-peng chōe-chōe beh khì Ki-i-la̍h siâⁿ . Ta̍i-pi̍t tit-chai Sò-lô tit-beh lâi , koh chai Ki-i-la̍h ê lâng , sui-jiân tú-á hō͘ Tāi-pi̍t kiù in , iáu-kú bô chhûn kám-un ê sim , tek-khak ōe kau i tī Sò-lô ê chhiú , chiū chhōa i ê peng chhut Ki-i-la̍h siâⁿ , cháu-khì Se-hut ê khòng-iá , kàu chhiū-nâ , tiàm soaⁿ-chē . Hit-sî Tāi-pi̍t ê peng ū ke-thiⁿ lóng-kiōng ū la̍k-pah lâng . Sò-lô ta̍uh-ta̍uh chhē i , chhē bōe tio̍h . Tāi-pi̍t sui-jiân káu chiah gûi-hiám , siông-siông óa-khò Siōng-tè chiah tit-tio̍h sim pêng-an . Hit-tia̍p ia̍h ū chòe sī kóng-khí ka-kī ê tāi-chì , koh o-ló Siōng-tè . 
Iok-ná-tan siông-siông siàu-liām Tāi-pi̍t , taⁿ thiaⁿ-kìⁿ lâng kóng Tāi-pi̍t tī Se-hut ê chhiū-nâ , chiū àm-chīⁿ khì kìⁿ i , an-ùi i ê sim , kā i kóng , “ Lí m̄-sái kiaⁿ , góa lāu-pē hāi lí bōe tio̍h ; lí tek-khak ōe chòe Í-sek-lia̍t ê ông , góa ia̍h ōe chòe lí ê cháiⁿ-siòng . ” Nn̄g lâng koh-chài kiat-iok , Iok-ná-tan chiū tò-khì . Nn̄g lâng chi̍t-sì-lâng bô koh-chài saⁿ-kìⁿ , kàu chiūⁿ thiⁿ chiah ōe . 
Tāi-pi̍t ê lâng tiàm Se-hut khòng-iá ê sî , Se-hut ê lâng kan-chà kè-bô͘ ái tit-tio̍h ông ê un-tián , chiū khì pò Sò-lô kóng , “ Tāi-pi̍t teh bi̍h tī góan ê tōe , tī Khap-ki-lia̍p ê soaⁿ ; chhiáⁿ ông lí lâi , góan chiong i kau tī lí ê chhiú . ” Tāi-pi̍t chiū poaⁿ-khì Má-hûn ê khòng-iá , Sò-lô chhōa chōe-chōe kun-peng kàu Má-hûn ê khòng-iá chhē Tai-pi̍t ; tit-beh ûi-lûi i , hō͘ i bô lō͘ thang chàu , gûi-hiám kàu-ke̍k ; tú-tú hit-sî , lâng cháu lâi pò Sò-lô kóng , “ Hui-lī-sū lâng ū chhim-chiàm ông ê tōe , tio̍h kín-kín tò-tńg-khì . ” Sò-lô chiū pàng-soah chhē Tāi-pi̍t ê tāi-chì , kín-kín tò-khì tí-tek Hui-lī-sū lâng . Siōng-tè chhin-chhiūⁿ án-ni koh-chài kiù Tāi-pi̍t , Tāi-pi̍t chiū cháu-khì Ún-kî-tí ê khòng-iá , tiàm soaⁿ-chē . 

Sò-lô tui-kóaⁿ Hui-lī-sū lâng liáu-āu , kap i ê peng tò-lâi , ū lâng kā Sò-lô kóng , “ Tāi-pi̍t tiàm tī Ún-kî-tí ê khòng-iá . ” Sò-lô chiū kéng Í-sek-lia̍t ê peng , saⁿ-chheng lâng khì chhē Tāi-pi̍t ; kàu lō͘-ni̍h chi̍t só͘-chāi , piⁿ-á ū chio̍h-tōng , Sò-lô ji̍p-khì tāi-piān , m̄-chai Tāi-pi̍t ê lâng ia̍h tī chio̍h-tōng lāi . Kun-tè ê lâng kā Tāi-pi̍t kóng , “ Chá Iâ-hô-hoa kā lí kóng , “ Tek-khak ēng tùi-te̍k kau tī lí ê chhiú , chhut-chāi lí ê ì-sù lâi kiâⁿ , kin-á-ji̍t kó-jiân èng-giām chit ê ōe . ” Tāi-pi̍t khì thau-koah Sò-lô ê saⁿ-á-ku ; í-keng koah , sim-lāi bōe pêng-an , ka-kī siūⁿ só͘ kiâⁿ sī biáu-sī ông ê khóan-sit . Kun-tè ê lâng ài thâi-sí ông . Tāi-pi̍t chó͘-tòng kóng , “ I sī góa ê chú kì-jiân hō͘ Iâ-hô-hoa boah-iû ê lé-sò͘ siat-li̍p i chòe ông , góa khí-chhiú siong-hāi i , chhian-bān m̄-thang . ” 
Sò-lô tāi-piān liáu , tùi chio̍h-tōng chhut-khì , Tāi-pi̍t ia̍h chhut-khì , kiò tī Sò-lô ê ka-chiah-āu kóng , “ Góa ê chú , góa é ông ah , “ Sò-lô oa̍t-kè-lâi khòaⁿ , Tāi-pi̍t phak tī tōe-ni̍h lāi pài kóng , “ Lâng kóng Tāi-pi̍t beh hāi lí , lí siáⁿ-sū thiaⁿ chit hō ê ōe ? Lí kin-á-ji̍t thang chai lí tī chio̍h-tōng lāi , Iâ-hô-hoa ū chiong lí kau tī góa ê chhiú , ū lâng khǹg góa tio̍h thâi lí , nā-sī góa pó-sioh lí é sìⁿ-miā , kóng , “ Góa ê Chú kì-jiân hō͘ Iâ-hô-hoa ēng hoah-iû ê lé-sò͘ siat-li̍p i chòe ông , só͘-í góa m̄-káⁿ khí-chhiú siong-hāi i . ” Tāi-pi̍t chiū kia̍h-khí chhiú hiàn-chhut Sò-lô ê saⁿ-á-ku , koh kóng , “ Góa ê pē ah , góa chhiú-ni̍h ū lí ê saⁿ-á-ku , chhiáⁿ lí khòaⁿ ; góa koah lí ê saⁿ-á-ku ia̍h bô thâi lí , lí chiū thang chai góa bô khǹg pháiⁿ ê ì-sù pōe-ge̍k lí ; góa lóng m̄-bat tek-chōe lí , nā-sī lí beh tng góa , hāi góa ê sìⁿ-miā ; lí sóa ê tiong-kan , gōan Iâ-hô-hoa phòaⁿ-tòan , gōan Iâ-hô-hoa thòe góa pò-siû , chóng-sī góa m̄-káⁿ khí-chhiú siong-hāi lí . Kó͘-chá ê sio̍k-gú kóng , Pháiⁿ tāi-chì tùi pháiⁿ-lâng chhut ; nā-sī góa m̄-káⁿ khí-chhiú siong-hāi lí . Í-sek-lia̍t ê ông chhut-lâi lia̍h chī-chūi ? tui-jip chī-chūi ? sī beh lia̍h sí-káu , tui-jip ka-cháu . Lí góa ê tiong-kan , gōa Iâ-hô-hoa phòaⁿ-tòan , thòe góa sin-oan , kiù góa thoat-lī lí ê chhiú . 
Tāi-pi̍t kóng soah , Sò-lô kóng , “ Góa ê kiáⁿ Tāi-pi̍t ah , chit ê kiám sī lí ê siaⁿ mah ? ” chiū tōa-siaⁿ thî-khàu , kā Tāi-pi̍t kóng , “ Góa ēng pháiⁿ khóan-thāi lí , lí ēng hó pò-tap góa , lí pí góa khah gī ; kin-á-ji̍t lí hó khóan-thāi góa chin-chiàⁿ ū pîn-kú , in-ūi Iâ-hô-hoa kau góa tī lí ê chhiú , lí bô thâi góa . Lâng lia̍h-tio̍h tùi-te̍k koh pàng i pêng-an tò-khì , kiám ū chit ê tāu-chì mah ? gōan Iâ-hô-hoa in-ūi lí chit-tia̍p só͘ chòe ēng hó pó-tap lí . Taⁿ góa chai lí tek-khak sòa-chiap chòe ông tī-lí Í-sek-lia̍t kok , ông-ūi kian-kò͘ ; chhiáⁿ lí tio̍h chí Iâ-hô-hoa lâi chiù-chōa bô kū-choa̍t góa ê hō͘-è , bô châu-bia̍t góa ê miâ tī góa lāu-pē ê ke . ” Tāi-pi̍t chiū chiù-chōa , Sò-lô chiah tò-khì . Tāi-pi̍t kap i ê lâng iû-gôan tiàm soaⁿ-chē . 
Lán nā ū tùi-te̍k eng-kai o̍h Tāi-pi̍t ê khóan , in-ūi Sèng-chheh kóng , “ Eng-kai tio̍h thiàⁿ lí ê tùi-te̍k ” , koh kóng , “ Lâng m̄-thang ka-kī pò-siû , in-ūi Chú kóng , Pò-siû ê tài-chì sio̍k tī góa , góa tek-khak pò-èng . ” 

Chha-put-to hit sî Sat-bó͘-jí sí . Sat-bó͘-jíⁿ chōe-chōe nî chòe Sū-su , gâu tī-lí kok ê tāi-chì , ia̍h tùi sòe-hàn ê sî tit-tio̍h Iâ-hô-hoa ê be̍k-sī , chi̍t-sì-lâng ēng Siōng-tè ê tō-lí ká-sī peh-sìⁿ , chiū put-chí kèng i , taⁿ thiaⁿ-kìⁿ i sí , chin-chōe lâng chū-chi̍p ai-siong thî-khàu , bâi-chòng i tī pún só͘-chāi Lia̍p-má ê siâⁿ . 
Tāi-pi̍t koh poaⁿ khì Pa-lân ê khòng-iá . Tī Má-hûn ê só͘-chāi ū chi̍t lâng tōa hó-gia̍h , chōe-chōe sán-gia̍p tī Ka-bi̍t ê tōe ; mî-iûⁿ saⁿ-chheng chiah , soaⁿ-iûⁿ chi̍t-chheng chiah ; miâ kiò Ná-pat . Chá-chêng Tāi-pi̍t tī Ka-bi̍t ê tōe mî-ji̍t ū pó-hō͘ Ná-pat ê lâng kap cheng-siⁿ , lóng bô sit-lo̍h ; taⁿ thiaⁿ-kìⁿ Ná-pat teh chián iûⁿ-mn̂g , chiū chhe cha̍p lâng khì chhéng-an Ná-pat , kóng , “ Góan chêng-ji̍t thòe lí pó-hō͘ , taⁿ lí tio̍h ēng chhìn-chhái ê mi̍h-kiāⁿ sio-sàng . ” Ná-pat ìn kóng , “ Tāi-pi̍t sī chī-chūi ? hiān-sî ê lô͘-po̍k chōe-chōe pōe chú-lâng ; góa kiám thang ēng mi̍h-kiāⁿ hō bō hē-lo̍h ê lâng mah ? ” Chí cha̍p lâng tò-khì chiong chit ê ōe hê-hok Tāi-pi̍t . Tāi-pi̍t tōa siū-khì , kā kun-tè ê lâng kóng , “ Ta̍k-lâng tio̍h kia̍h to . ” Lán nn̄g-pah lâng chiú só͘-chāi , chhōa sì-pah lâng khì beh thâi Ná-pat ê lâng . 
Tāi-pi̍t siū-khì sī m̄-tio̍h ; i eng-kai tio̍h thun-lún , sià-bián Ná-pat ê kè-sit , chhin-chhiūⁿ i kap Sò-lô chi̍t-poaⁿ-iūⁿ . 
Ná-pái ê bó͘ miâ kiò A-pí-kai , bô chhin-chhiūⁿ i ê ta-pō͘ lâng ê phaiⁿ-khóan . Ná-pat ê chhe-ēng chi̍t lâng khì kā A-pí-kai kóng , “ Tāi-pi̍t ū chhe lâng lâi chhéng-an chú-lâng , chú-lâng hóan-tńg mē i . Chá-chêng góan tī khòng-iá siū i hó khóan-thāi , lóng bô hāi góan , ia̍h bô sit-lo̍h sím-mi̍h mi̍h ; mî-ji̍t i siông-siông pó-hō͘ góan chhin-chhiūⁿ chhiûⁿ . Chú-lâng kàu chiah pháiⁿ sèng-tē , bōe hiáu-tit ìn ōe , kiaⁿ-liáu chôan-ke ōe siū hāi ; taⁿ lí tio̍h phah-sǹg cháiⁿ-iūⁿ kiâⁿ ” A-pí-kai thiaⁿ-kìⁿ chit ê ōe put-chí iu-būn koh kiaⁿ ; i chai Tāi-pi̍t sī hó-lâng , chit-tia̍p siū kan-khó͘ , hō͘ Sò-lô beh lia̍h i ; só͘-í sim put-chí ài hó khóan-thāi i , chiū pī-pān kúi-nā chiah mî-iûⁿ , chōe-chōe gō͘-kak , bû-hoa-kó , phû-tô ; ēng kúi-nā chiah lûⁿ chái-khì Tāi-pi̍t hia , lô͘-po̍k sàng mi̍h seng kiâⁿ , pún-sin khiâ lû tè bé-āu ; chóng-sī bô kā Ná-pat kóng . 
A-pí-kai tī lō͘--ni̍h tú-tio̍h Tāi-pi̍t , kín-kín lo̍h lû , phak tī bīn-chêng , kiû Tāi-pi̍t m̄-thang siū-khì , tio̍h sià-bián i ê ké-sit . A-pí-kai ê sim sī kèng-ùi Siōng-tè , koh kā Tāi-pi̍t kóng , “ Tio̍h kì-tit Siōng-tè chiàu-kò͘ , bô hō͘ tùi-te̍k lia̍h-tio̍h , taⁿ tio̍h thun-lún , hō͘ Siōng-tè thòe lí sin-oan ” Tāi-pi̍t kóng , “ Í-sek-lia̍t cho̍k ê Siōng-tè Iâ-hô-hoa , kin-á-ji̍t chhe lí ngiâ-chi̍h góa , tio̍h o-ló I ; lí kin-á-ji̍t khǹg góa , bô lâu lâng ê hui̍h , bô ka-kī sin-oan , gōan lí tit-tio̍h hok-khì . Í-sek-lia̍t cho̍k ê Siōng-tè Iâ-hô-hoa hō͘ góa bô siong-hāi lín . ” 
A-pí-kai tò-khì , khòaⁿ kìⁿ Ná-pat pâi tōa iân-sia̍h , chhiáⁿ chōe-chōe lâng . Só chia̍h ê mi̍h put-chí pâi-chhiâng , chhin-chhiūⁿ ông ê khóan-sit , Ná-pat chùi , sim-lāi hoaⁿ-hí . Hit ê-hng tōa-sū sòe-sū lóng bô kā i kóng , kàu thiⁿ-kng Ná-pat chiú-chùi thè , i ê bó͘ chiong chit ê sū kā i kóng . Ná-pat sit-táⁿ , tiāⁿ-tiāⁿ khiā chhin-chhiūⁿ chio̍h-thâu . Kè cha̍p-ji̍t Iâ-hô-hoa kong-kek Ná-pat , sûi-sî sí . 
Tāi-pi̍t thiaⁿ-kìⁿ Ná-pat ū sí , chiū siūⁿ chêng-ji̍t A-pí-kai só͘ tòng ê tāi-chì put-chí kai-chài , só͘-í o-ló Siōng-tè kóng , “ Iâ-hô-hoa m̄-chún góa kiâⁿ pháiⁿ , thòe góa sin-oan , eng-kai o-ló I ê miâ . ” Jiân-āu Tāi-pi̍t chhōa A-pí-kai chòe bó͘ . 

Tāi-pi̍t koh khì Se-hut ê khòng-iá . Se-hut ê lâng chiū khì kìⁿ Sò-lô kóng , “ Tāi-pi̍t bi̍h tī Khap-ki-lia̍p ê soaⁿ , kap Iâ-sī-bûn saⁿ tùi-bīn . ” Sò-lô chiū chhōa saⁿ-chheng peng , khì Se-hut e khòng-ia chhē Tāi-pi̍t ; kàu Khap-li-lia̍p ê soaⁿ , kap Iâ-sī-bûn tùi-bīn , chat-iâⁿ tī lō͘-piⁿ . Tāi-pi̍t tī khòng-iá thiaⁿ-kìⁿ Sò-lô tui-jip i , chiū chhe sòe-choh thau-khòaⁿ , tit-chai Sò-lô kó-jiân lâi . Tāi-pi̍t chiū khì siông-sè khòaⁿ Sò-lô ê iâⁿ-pôaⁿ , khóaⁿ-kìⁿ Sò-lô kap i ê gôan-sòe Ap-nî-jíⁿ hioh ê tōe ; bé-chhia pâi-lia̍t , Sò-lô khùn tī hit só͘-chāi , peng-teng sì-bīn chat-iâⁿ . Tāi-pi̍t chiū mn̄g kóng , “ Chī-chūi káⁿ kap góa khì So-lô ê iâⁿ ? ” A-pí-su kóng , “ Góa kap lí khì . ”
Nn̄g lâng thàu-mî kàu iâⁿ-lāi , khòaⁿ-kìⁿ Sò-lô teh khùn , chím-thâu piⁿ ū kek chhah tī tōe-ni̍h ; Ap-nî-jíⁿ kap chèng peng lóng teh khùn kàu tāng-bîn . A-pí-su kā Tāi-pi̍t kóng , “ Kin-á-ji̍t Siōng-tè ēng tùi-te̍k kau hō͘ lí ; tio̍h iông-ún góa ēng kek chhì-tiâu tī thô͘-kha , chi̍t-ē chiū kàu-gia̍h . ” Tāi-pi̍t kóng , “ M̄-thang siong-hāi i ; i hō͘ Iâ-hô-hoa ēng boah-iû ê lé-sò͘ siat-li̍p i chòe ông , lâng nā thâi i , tek-khak ū chōe ; ” koh kóng , “ Thang kia̍h i ê kek kap chúi-pân lâi-khì . ” Nn̄g lâng chiū khì , iâⁿ-ni̍h bô lâng chai . 
Tāi-pi̍t khì soaⁿ tùi-bīn ê só͘-chāi , khiā tī soaⁿ-thâu , chhut tōa-siaⁿ kiò kóng , “ Ap-nî-jíⁿ ah , siáⁿ-sū m̄ ìn ? ” Ap-nî-jíⁿ ín kóng , “ Lí sī chī-chūi , káⁿ kiáu-jiáu ông ? ” Tāi-pi̍t kóng , “ Lí chòe hô-kia̍t , tī Í-sek-lia̍t cho̍k bô lâng ōe pí-tit ; ū lâng ji̍p iâⁿ , ài chhì-khek lí ê chú , siáⁿ-sū bô pó-hō͘ ? lí só͘ chòe chin m̄-hó , si̍t-chāi sī sí-chōe ; tio̍h chhì-khòaⁿ ông ê kek kap chúi-pân , āi-seng tī chím-thâu piⁿ , taⁿ tī tá-lo̍h ? ” 
Sò-lî teh thiaⁿ , chai sī Tāi-pi̍t ê siaⁿ , chiū kóng , “ Góa ê kiáⁿ Tāi-pi̍t ah , chit ê kiám sī lí ê siaⁿ mah ? ” Tāi-pi̍t kóng , “ Góa ê chú , góa ê ông ah , chiàⁿ-sī . ” Koh kóng , “ Góa ū kiâⁿ sím-mi̍h ê m̄-tio̍h ? góa ê chú teh tui lô͘-po̍k sím-mi̍h iân-kò͘ ? ” Sò-lô kóng , “ Góa ū choe ; só͘ kiâⁿ ū tōa chhò-gō͘ ; bô tì-sek kàu-ke̍k ; góa ê kiáⁿ ah , taⁿ thang tò-lâi ; góa bô koh-chài hāi lí . ” Tāi-pi̍t kóng , “ Ông ê kek tī chia , thang chhe chi̍t lâng lâi kia̍h-khì , Gōan Iâ-hô-hoa khòaⁿ lâng chīn-tiong , lâi pò-siúⁿ ; kin-á-ji̍t Iâ-hô-hoa kau lí tī góa ê chhiú , góa siàu-liām lí ū siū boah-iû , m̄-káⁿ siong-hāi ; góa kin-á-ji̍t lia̍h lí ê sìⁿ-miā chòe pó-pòe , gōan Iâ-hô-hoa lia̍h góa ê sìⁿ-miā chòe pó-pòe , kiù góa chhut ta̍k hāng ê kan-khó͘ . ” Sò-lô kóng , “ Gōan góa ê kiáⁿ Tāi-pi̍t thang tit-tio̍h hok-khì ; lí tek-khak ōe chòe tōa-hāng ê tāi-chì , tit-tio̍h khah-iâⁿ . ” 
Tāi-pi̍t chòe i khì , Sò-lô chhōa peng tò-tǹg-khì . Nn̂g lâng bô koh-chài saⁿ kìⁿ-bīn . 

Sui-jiân Sò-lô ū kā Tāi-pi̍t kóng thang tò-lâi , bô beh siong-hāi i , nā-sī Tāi-pi̍t m̄ káⁿ sìn ; in-ūi Sò-lô kúi-nā pái bat án-ni ìn , ia̍h ta̍k pái liâm-piⁿ pōe-iok ; só͘-í Tāi-pi̍t siūⁿ khah hó tio̍h cháu-khì Hui-lī-sū ê tōe , hō Sò-lô bô tè thang chhē i ; chiū chhōa la̍k-pah lâng khì Ka-te̍k siâⁿ , tâu-hâng Ka-te̍k ê ông A-kiat . A-kiat kap Sò-lô siông-siông kau-chiàn , só͘-í hoaⁿ-hí chiap-la̍p Tāi-pi̍t ê lâng kap in ê ke-kòan , hō͘ in khiā siâⁿ-lāi . 
Tāi-pi̍t khì Hui-lī-sū lâng ê tōe khiā-khí , tio̍h m̄-tio̍h ? Káⁿ sī m̄-tio̍h ; Tāi-pi̍t í-keng siū boah-iû ê lé-sò͘ , āu-lâi ōe chòe ông , chiáng-kóan Siōng-tè ê pe-sìⁿ ê tùi-te̍k . Tāi-pi̍t iû-gôan tio̍h tiàm Í-sek-lia̍t lâng ê tiong-kan , óa-khò Siōng-tè . Sui-jiân tōa gûi-hiám , Siōng-tè ōe pó-hō͘ , chhin-chhiūⁿ tāi-seng chōe-chōe pái kiù i thoat-lī gûi-hiám ê só͘-chāi . Khó-sioh Tāi-pi̍t ê sim hit sî lóan-jio̍k , m̄-káⁿ ti̍t-ti̍t óa-khò Siōng-tè , khì óa-khò Siōng-tè ê tùi-te̍k , liân-lūi ka-kī tī chōe-chōe hāng ê pháiⁿ . 
Tāi-pi̍t tâu-hâng A-kiat ông m̄-sī sêng-si̍t , sim-koaⁿ iû-gôan ǹg Í-sek-lia̍t ê lâng , só͘-í m̄ ài ông siông-sè séng-chhat i só͘ kiâⁿ , chiū khì kìⁿ ông , ké-chòe chīn-tiong , kóng m̄ káⁿ khiā ông ê sin-piⁿ , kiaⁿ-liáu ōe kiáu-jiáu , chiū kiû ông tio̍h chiong piⁿ-thâu ê siâⁿ , siúⁿ-sù i chòe khiā-khí ê só͘-chāi . A-kiat ông chiū chiong Sek-lia̍p ê siâⁿ siúⁿ-sù i . Khó-sioh Tāi-pi̍t khì Hui-lī-sū ê tōe , liâm-piⁿ liân-lūi kiâⁿ phiàn lâng ê chōe . 

Sèng-keng sóan-lio̍k Tē saⁿ pún
Í-lī-sa kàu Nî-hi-bí

Í-lī-sa chòe sian-ti chōe-chōe nî , chīn-tiong ho̍k-sāi Iâ-hô-hoa , put-chí thiàⁿ Í-sek-lia̍t ê peh-sìⁿ , ài lī-ek in .
Ū chi̍t sî , A-lân ê kok-ông beh kong-kek Í-sek-lia̍t kok , chiū chhe kun-peng àm-chīⁿ chat-iâⁿ lâi bâi-ho̍k ; Í-lī-sa chai , chhe lâng thong-ti Í-sek-lia̍t ê ông kóng , “ Tio̍h kín-sīn , bó͘ só͘-chāi m̄-thang keng-kè , A-lân ê peng tī hia . ” Í-sek-lia̍t ông chhe lâng khì chhâ , khòaⁿ ū-iáⁿ . Chhin-chhiūⁿ án-ni kúi-nā pái hō͘ Í-lī-sa kiù i .
A-lân ê ông sim-koaⁿ tōa tiû-tû , tiàu jîn-sîn lâi mn̄g , kóng , “ Lán tiong-kan sím-mi̍h lâng pang-chān Í-sek-lia̍t ê ông , siáⁿ-sū m̄ bêng-bêng kā góa kóng ? ” Jîn-sîn chi̍t lâng ìn kóng , “ M̄-sī góan ê lâng khì pang-chān i , sī Í-sek-lia̍t sian-ti lâng Í-lī-sa , chiong ông lí tī khùn-pâng só͘ kóng ê ōe , kā i ê ông kóng-bêng . ” Ông tit-tio̍h chai Í-lī-sa tī To-tan , chiū chhe kun-peng khì lia̍h--i .
Ū chi̍t ji̍t , Í-lī-sa ê lô͘-po̍k thàu-chá chhut-khì , khòaⁿ-kìⁿ bé-chhia , bé-tūi , kun-peng ûi-lûi siâⁿ-chhiûⁿ , kín-kín cháu tò-tńg kā i ê chú-lâng kóng , “ Chhám-liáu , góa ê chú ah , lán taⁿ beh cháiⁿ-iūⁿ ? Í-lī-sa kóng , “ M̄-sái kiaⁿ ; pang-chān lán--ê , pí pang-chān in--ê , koh-khah chōe . ”
Í-lī-sa kî-tó , kiû Iâ-hô-hoa tio̍h hō͘ chit ê lô͘-po̍k ê ba̍k-chiu ōe khòaⁿ-kìⁿ . Iâ-hô-hoa sûi-sî kng i ê ba̍k-chiu , hō͘ i tit-tio̍h khòaⁿ-kìⁿ , chiū khòaⁿ-kìⁿ Í-lī-sa só͘ tiàm ê soaⁿ-thâu ū bé-chhia , bé-tūi chhin-chhiūⁿ hé-iām , sì-bīn chōe-chōe . A-lân ê peng-teng kūn-óa Í-lī-sa ê só͘-chāi , Í-lī-sa kî-tó , kiû Iâ-hô-hoa hō͘ in ba̍k-chiu ian-n̄g , Iâ-hô-hoa chún .
Í-lī-sa chiū chhōa in khì kàu Í-sek-lia̍t ê kiaⁿ-siâⁿ lāi , hit ê siâⁿ miâ Sat-má-lī-a . Í-lī-sa koh kiû Iâ-hô-hoa hō͘ in ba̍k-chiu koh-chài kng . Í-keng kng , chiah chai in tī Sat-má-lī-a siâⁿ-lāi . Ông beh thâi in , Í-lī-sa kóng , “ M̄-thang , tio̍h hó khóan-thāi , hō͘ in koh tò-khì . ” Tùi hit-tia̍p A-lân lâng thêng kú-kú bô koh lâi chhim-chhú Í-sek-lia̍t tōe .
Siat-sú lán nā thiàⁿ Siōng-tè , I ia̍h ōe chhe thiⁿ-sài lâi pì-iū lán . Sèng-chheh kóng , “ Iâ-hô-hoa ê thiⁿ-sài sì-bīn chat-iâⁿ lâi chín-kiù kèng-khiân ê lâng ” ( Si-phian 34 : 7 ) . Siōng-tè sî-sî kap lán tī-teh , mî-ji̍t teh chiàu-kò͘ lán .

Āu-lâi kàu Piān-hap-ta̍t chòe A-lân ông ê sî , chiah koh chū-chi̍p kun-peng lâi ûi Sat-má-lī-a siâⁿ . Ûi-khùn kú-kú , siâⁿ-lāi ê lâng lóng bōe-tit-thang chhut-khì bóe mi̍h , tùi-te̍k ia̍h m̄-chún lâng ūn mi̍h ji̍p lāi-bīn bōe ; só͘-í siâⁿ-lāi bô bí-niû thang chia̍h , tùi án-ni ki-hng . Chit-ê ki-hng chin siong-tiōng , tio̍h chōe-chōe gûn chiah ōe bóe tām-po̍h mi̍h nā-tiāⁿ . Lû-thâu chi̍t ê ta̍t tit sì-cha̍p ê gûn-á ,* nā bóe ū mi̍h , chin hoaⁿ-hí , in-ūi iau kàu-ke̍k . Ū lâng thâi kiáⁿ lâi chia̍h .
Ū chi̍t ji̍t , Í-sek-lia̍t ông tī siâⁿ-chhiûⁿ téng teh kiâⁿ , ū chi̍t ê hū-jîn-lâng tōa siaⁿ kiò i kóng , “ Góa ê chú ah , pang-chān góa . ” Ông ìn kóng , “ Nā Iâ-hô-hoa bô pang-chān lí , góa thái-thó ōe ? góa kiám ū mi̍h thang hō͘ lí mah ? Taⁿ lí beh kiû góa sím-mi̍h ? ” Hū-jîn-lâng ìn kóng , “ Chêng-ji̍t ū chi̍t ê hū-jîn-lâng kā góa kóng , kin-á-ji̍t chia̍h lí ê kiáⁿ , bîn-á-chài chiah chia̍h góa ê kiáⁿ . Tùi án-ni chiū chú góa ê kiáⁿ lâi chia̍h ; kè ji̍t góa chiū kā i kóng , Taⁿ tio̍h chia̍h lí ê kiáⁿ , i chiū khǹg i ê kiáⁿ , m̄-khéng . Taⁿ bô thang chia̍h . ” Ông thiaⁿ chit ê tāi-chì put-chí iu-būn , thiah-li̍h8 ka-kī ê saⁿ chòe i khì .
Ông hit-sî bōe pêng-an ; i sui-jiân bōe pêng-an , iáu-kú bô khiam-pi ê sim , m̄ jīn ka-kī kap peh-sìⁿ ê chōe , bô sêng-si̍t hâng-ho̍k Siōng-tè , koh òan-hūn Í-lī-sa , kóng , “ Kin-á-ji̍t tek-khak tio̍h thâi i . ”
Hit-ji̍t Í-lī-sa tī chhù-ni̍h , tiúⁿ-ló kap i tī-teh . Í-lī-sa sim-lāi chai ông pháiⁿ ê ì-sù , chiū kā tiúⁿ-ló kóng , “ Ông ū chhe chi̍t lâng beh lâi thâi góa ê thâu-khak . Lín tio̍h tî-hông , hit ê lâng nā kàu , tio̍h koaiⁿ-mn̂g , m̄-thang liâm-piⁿ hō͘ i ji̍p , thèng-hāu ông pún-sin kàu ; ông tī ka-chiah-āu tit-beh lâi . ”
 In ê gûn-á chi̍t ê chha-put-to sì chîⁿ tāng .

Kè tiap-á-kú , ông chiū tè i só͘ chhe ê lâng kàu Í-lī-sa ê chhù ; kàu tè , Í-lī-sa kā ông kóng , “ Tio̍h thiaⁿ Iâ-hô-hoa ê bēng-lēng ; Iâ-hô-hoa kóng , “ Bîn-á-ji̍t chit sî , tī Sat-má-lī-a ê siâⁿ-mn̂g , mī-hún saⁿ-táu ta̍t gûn pòaⁿ-niú , tōa-be̍h la̍k táu ta̍t gûn pòaⁿ-niú . ” Ông kap peh-sìⁿ m̄-sìn Í-lī-sa ê ōe . Ū chi̍t ê tōa-koaⁿ , tè ông lâi , ia̍h m̄-sìn , chiū kóng , “ Nā Iâ-hô-hoa phòa thiⁿ ê khiah , chiū thang tit-tio̍h ; nā bô , chiū bōe . ” Í-lī-sa chiū kā hit ê tōa-koaⁿ kóng , “ Bîn-á-ji̍t lí ōe chhin-ba̍k khòaⁿ-kìⁿ , to̍k-to̍k chia̍h bōe tio̍h . ”
Hit ê-hng Siōng-tè hō͘ A-lân ê peng tāi-ke lóng kiaⁿ , chiū-sī hō͘ in thiaⁿ-kìⁿ chhia-bé tōa tūi peng ê siaⁿ . In chiū saⁿ-kap kóng , “ Í-sek-lia̍t ông káⁿ ū ēng gûn sàng Hek-lâng ê ông , Ai-ki̍p lâng ê ông , chhiáⁿ in lâi kong-kek lán ; taⁿ beh cháiⁿ-iūⁿ ? ” In chiū khí-lâi , pàng-sak in ê iâⁿ-pôaⁿ ; kim-gûn , i-chiûⁿ , mi̍h-kiāⁿ , bé , lû , ia̍h lóng pàng tī iâⁿ-ni̍h , ta̍k lâng lóng cháu . Í-sek-lia̍t lâng tī siâⁿ-lāi lóng m̄-chai A-lân lâng cháu ; sim iáu-kú teh iu-būn , bô phah-sǹg Siōng-tè ōe kiâⁿ chit ê tāi-chì , kiù in chhut A-lân lâng ê chhiú .
Kūn tī siâⁿ-mn̂g , ū sì ê thái-ko--ê , saⁿ-kap kóng , “ Lán siáⁿ-sū chē chia teh thèng-hāu sí ? nā beh ji̍p siâⁿ , siâⁿ-lāi ki-hng kàu-ke̍k , lán tek-khak sí ; nā chē tī chia , ia̍h sí ; lêng-khó͘ lâi khì hâng A-lân ê peng , nā bô thâi lán , chiū tit-tio̍h oa̍h , nā-sī thâi lán , iû-gôan iā put-kò sī sí nā-tiāⁿ ; ” chiū saⁿ-kap khì A-lân ê iâⁿ-pôaⁿ . ” Í-keng kàu , khòaⁿ-kìⁿ bô lâng tī-teh , chiū ji̍p chi̍t ê pò͘-pîⁿ lāi , khòaⁿ-kìⁿ mi̍h chōe-chōe ; tiàm hia lim-chia̍h , koh tit-tio̍h kim-gûn i-chiûⁿ , chiū the̍h khì khǹg . Koh-chài ji̍p pa̍t ê pò͘-pîⁿ , iû-gôan ia̍h sī án-ni ; lō͘-bé saⁿ-kap kóng , “ Lán só͘ chòe m̄ hó , kin-á-ji̍t tit-tio̍h hó ê siau-sit , lán nā bô khì pò , thèng-hāu kàu ji̍t chhut , tek-khak tú-tio̍h chai-ē . ” In chiū khì pò kò͘ mn̂g ê lâng kóng , “ Góan kàu A-lân lâng ê iâⁿ , bô khòaⁿ-kìⁿ chi̍t lâng , ia̍h bô thiaⁿ-kìⁿ siaⁿ , chí-ū bé kap lû pa̍k-teh , iâⁿ-pôaⁿ iû-gôan hó-hó . ” Kò͘ siâⁿ-mn̂g ê chiū khì pò ông .
Thiⁿ iáu-bē kng , ông chiū chhe peng khiâ bé , khì táⁿ-thàm , kiaⁿ-liáu A-lân lâng bi̍h tī soaⁿ-khiⁿ--ni̍h , thèng-hāu Í-sek-lia̍t lâng chhut siâⁿ , chiah beh chhiⁿ-khîm oa̍h-lia̍h , sòa lâi kong siâⁿ . Ông só͘ chhe ê lâng khì cha A-lân ê peng só͘ cháu ê lō͘ kàu Iok-tân hô , khòaⁿ lóng bô lâng ; móa-lō͘ lóng sī i-chiûⁿ cha̍p-mi̍h , in-ūi A-lân lâng cháu put-chí kín , teh kò͘ sìⁿ-miā .
Khì tui ê lâng chhē bô , tò-lâi hê-hok ông . Peh-sìⁿ sûi-sî chhut-khì chhiúⁿ A-lân lâng iâⁿ-lāi ê mi̍h ; tùi hit-tia̍p mī-hún saⁿ-táu ta̍t gûn pòaⁿ-niú , tōa-be̍h la̍k-táu ta̍t gûn pòaⁿ-niú , chiàu Iâ-hô-hoa ê bēng-lēng .
Tāi-seng m̄ sìn Í-lī-sa ê tōa-koaⁿ , kàu chit-tia̍p sī cháiⁿ-iūⁿ ? Ông chhe i khì kò͘ siâⁿ-mn̂g . Hit ji̍t chōe-chōe lâng chhut-ji̍p oe-khoeh ; hit ê tōa-koaⁿ hō͘ lâng lap sí , chiàu Í-lī-sa só͘ kóng ê ōe , ū chhin-ba̍k khòaⁿ-kìⁿ , chia̍h bô tio̍h .
Khó-sioh lâng m̄ sìn Siōng-tè , só͘-í hō͘ i siū-khì . Siōng-tè só͘ kóng ta̍k kù sī chin-si̍t bô phiàn lâng .
Tī Sóan-lio̍k tē-jī pún chhit-cha̍p-jī chiuⁿ kì-chài Í-lī-sa hō͘ Su-liām hū-jîn-lâng ê kiáⁿ koh-oa̍h . Jiân-āu Í-lī-sa ū kā hit ê hū-jîn-lâng kóng , “ Iâ-hô-hoa bēng-lēng tek-khak hō͘ ki-hng kàu chit ê só͘-chāi , le̍k-kè chhit nî . Lí kap lí ê ke tio̍h khì pa̍t só͘-chāi , thèng-hāu ki-hng liáu-āu chiah tò-lâi . ” Hū-jîn-lâng sìn sian-ti ê ōe , kap i ke-lāi ê lâng khì Hui-lī-sū tōe khiā-khí , kàu chhit nî chiah tò-lâi , khì kiû ông beh koh chiáng i ê gia̍p . Ông tú-á hit-sî thiaⁿ-kìⁿ lâng kóng Í-lī-sa bat hō͘ gín-ná koh-oa̍h , tit chai sī chit ê hū-jîn-lâng ê hāu-siⁿ , chiū bēng-lēng ki-gia̍p lóng-chóng tio̍h hêng i .

Í-lī-sa lâi kàu Tāi-má-sek , A-lân ông Piān-hap-ta̍t phòa-pīⁿ siong-tiōng . Ū lâng kā ông kóng , “ Siōng-tè ê lô͘-po̍k lâi chia . ” Ông hoan-hù chun-kùi ê lâng miâ Hap-siat kóng . “ Lí tòa lé-mi̍h khì kìⁿ Siōng-tè ê lô͘-po̍k Í-lī-sa , chhiáⁿ i mn̄g Iâ-hô-hoa khòaⁿ góa ê pīⁿ ōe hó á bōe ? ”
Hap-siat chiū tòa lé-mi̍h khì kìⁿ Í-lī-sa , khiā tī i ê bīn-chêng kóng , “ Piān-hap-ta̍t chhe góa lâi mn̄g lí , khòaⁿ i ê pīⁿ ōe hó á bōe ? ” Í-lī-sa ìn kóng , “ Lí tò-khì kā ông kóng , Lí ê pīⁿ ōe hó ; chóng-sī Iâ-hô-hoa bat chí-sī góa , ông tek-khak ōe sí . ” Kóng liáu , chù-ba̍k khòaⁿ Hap-siat , hō͘ i bô gē ; Í-lī-sa koh lâu ba̍k-sái , Hap-siat chiū mn̄g kóng , “ Góa ê chú siáⁿ-sū lâu ba̍k-sái ? ” Ìn kóng , “ In-ūi góa chai lí āu-lâi tek-khak hām-hāi Í-sek-lia̍t lâng , châu-bia̍t in ê siâⁿ , thâi in ê peh-sìⁿ . ”
Hap-siat thiaⁿ-kìⁿ án-ni , tìⁿ-chhiⁿ kóng , “ Góa sió-khóa , ná chi̍t chiah káu nā-tiāⁿ , cháiⁿ-iūⁿ ōe kiâⁿ chit hō tōa ê tāi-chì ? ” Í-lī-sa kóng , “ Iâ-hô-hoa bat chí-sī góa , lí ōe chòe A-lân kok ê ông . ”
Hap-siat chiū tò-khì kìⁿ ông , ông mn̄g kóng , “ Í-lī-sa kóng cháiⁿ-iūⁿ ? ” Ìn kóng , “ I kóng lí ê pīⁿ tek-khak ōe hó . ” Ông thiaⁿ-kìⁿ án-ni chiū hoaⁿ-hí , lóng bô phài-phe i ōe sí , in-ūi Hap-siat kóng Í-lī-sa ê ōe , bô lóng-chóng kóng , chí-ū kóng chi̍t pòaⁿ nā-tiāⁿ . Hap-siat chiū ēng kè-bô͘ beh hāi-sí ông , bîn-á-ji̍t the̍h kāu ê pò͘ , ùn chúi lâi khàm ông ê bīn . Ông hip-sí , Hap-siat chiū chhòan-ūi .
Lán tha̍k Hap-siat ê tāi-chì , chai i ê só͘ chòe chin m̄-tio̍h , chóng-sī lán tio̍h kì-tit , nā bô Sèng Sîn kám-hòa , lán ia̍h ōe chòe pháiⁿ . Lán ê sim-sèng pún sī pháiⁿ , ū kiau-ngō͘ , tham-sim , ài hù-kùi ; só͘-í lán tio̍h kiû Siōng-tè pang-chān lán khah-iâⁿ pháiⁿ .

Iû-tāi kok hó ê ông Iok-sa-hoat kiâⁿ chi̍t hāng tōa chhò , chiū-sī chhōa Í-sek-lia̍t ông A-hap ê cha-bó͘-kiáⁿ chòe tōa-kiáⁿ Iâ-hô-lâm ê bó͘ . Án-ni-siⁿ pài Iâ-hô-hoa ê ke kap pài Pa-le̍k ê ke kiat-chhin , lō͘-bé hiám-hiám pîⁿ-pîⁿ châu-bia̍t . Iok-sa-hoat sí liáu , Iâ-hô-lâm sòa-chiap chòe ông , o̍h gōa-ke ê só͘ chòe , kiâⁿ pháiⁿ tī Iâ-hô-hoa ê bīn-chêng .
Iâ-hô-lâm chē-ūi ê sî , liâm-piⁿ thâi lóng-chóng ê sió-tī , kap kúi-nā ê tōa chun-kùi ê lâng . I chòe chit ê tāi-chì phah-sǹg ōe bia̍t hō-kun , nā-sī bô chhái iê kang , hóan-tńg hō͘ peh-sìⁿ put-ho̍k ; koh kúi-nā só͘-chāi , pún hō͘ i ê lāu-pē só͘ kóan-hat , taⁿ sòa hóan-pōan .
Ū chi̍t ji̍t , ū lâng the̍h sian-ti Í-lī-a ê phoe hō͘ Iâ-hô-lâm khòaⁿ . Phoe-lāi kóng , “ Lí ê chó͘ Tāi-pi̍t ê Siōng-tè Iâ-hô-hoa kóng , In-ūi lí bô kiâⁿ Iû-tāi ông A-sat kap lí ê pē Iok-sa-hoat ê tō-lō͘ ; sī o̍h Í-sek-lia̍t chiah-ê ông ê pháiⁿ , hō͘ Iû-tāi cho̍k Iâ-lō͘-sat-léng ê peh-sìⁿ thàn su-io̍k pài ngó͘-siōng , kap A-hap ê ke bô koh-iūⁿ , ia̍h ū thâi lí ê sió-tī , chiū-sī pí lí khah hó ê lâng , só͘-í Iâ-hô-hoa tek-khak kàng chai-ē tī lí ê peh-sìⁿ kap lí ê ke , koh hō͘ lí pún-sin hōan-tio̍h tāng-pīⁿ kàu sí . ”
Chiah-ê ōe kè bô jōa-kú , ta̍k kù èng-giām . Siōng-tè hō͘ kúi-nā kok ê lâng lâi kong-kek Iâ-hô-lâm , chhiúⁿ i ê bó͘-kiáⁿ kap chîⁿ-châi khì gōa-kok . Iâ-hô-lâm iáu-kú bô hóan-hóe ; Siōng-tè chiū hō͘ i hōan-tio̍h tāng-pīⁿ , kan-khó͘ nn̄g nî kú , lóng bô lâng ōe i-hó i . Kè nn̄g nî pīⁿ siong-tiōng chiū sí . Chêng ê ông bâi-chòng ê sî , chèng-lâng chiàu lé-sò͘ sio hiuⁿ-liāu mi̍h-kiāⁿ chōe-chōe ; nā-sī Iâ-hô-lâm bâi-chòng ê sî lóng bô ; ia̍h bô chòng tī lia̍t-ông ê bōng , put-kò chòng tī Iâ-lō͘-sat-léng nā-tiāⁿ .
Iâ-hô-lâm sí liáu-āu , peh-sìⁿ chiū siat-li̍p i ê kiáⁿ A-hap-siā chòe ông , A-hap-siā ia̍h sī kiâⁿ pháiⁿ , chiū-sī o̍h i ê pē-bú kap bú-kū hiah-ê lâng tōa m̄-tio̍h ê só͘ kiâⁿ . Lāu-bú kap bú-kū sī A-hap ê kiáⁿ-jî ; lāu-bú miâ A-tha-lī-ngá , bú-kū sī Í-sek-lia̍t ê ông Iok-lâm .
Ū chi̍t pái , A-hap-siā kap Í-sek-lia̍t ông Iok-lâm khì kap A-lân ông Hap-siat saⁿ-thâi , Í-sek-lia̍t ông tio̍h-siong , chiū tò-khì Iâ-sū-lia̍t i-tī . Hit-sî A-hap-siā chiū khì thàm I , tùi án-ni sit-lo̍h ka-kī ê sìⁿ-miā , chhin-chhiūⁿ ē chiuⁿ só͘ kóng ê ōe .

Í-sek-lia̍t ê ông Iok-lâm iáu-kú tiàm-tī Iâ-su-lia̍t ê sî , Í-lī-sa kiò sian-ti ê ha̍k-seng chi̍t ê kóng , “ Lí the̍h chi̍t a̍h iû , kín-kín khì Ki-lia̍t ê La̍h-boa̍t ; chhē chi̍t lâng miâ Iâ-hō͘ , chhōa I ji̍p-khì ba̍t-pâng , chiah ēng iû thîn tī I ê thâu-khak , siat-li̍p I chòe Í-sek-lia̍t ê ông . Lí tio̍h sûi-sî khui mn̂g cháu . ”
Hit ê lâng thiaⁿ Í-lī-sa ê ōe chiū liâm-piⁿ khì . Í-keng kàu , Iâ-hō͘ tú-tú kap hiah-ê bú-koaⁿ teh chē . Sian-ti chiū kā Iâ-hō͘ kóng , “ Góa ū tāi-chì ài kóng . ” Iâ-hō͘ mn̄g kóng , “ Ài kap sím-mi̍h lâng kóng ” ? Ìn kóng , “ Chiong-kun ah , ài kap lí kóng . ” Iâ-hō͘ liâm-piⁿ khí-lâi , nn̄g-lâng ji̍p pâng , sian-ti thîn iû tī Iâ-hō͘ ê thâu-khak , chiū kóng , “ Í-sek-lia̍t ê Siōng-tè Iâ-hô-hoa kóng , Góa siat-li̍p lí chòe Í-sek-lia̍t ê ông , tio̍h khì kong-kek A-hap ê ke . I ū thiaⁿ I ê bó͘ Iâ-sé-piat ê ōe , lâi thâi góa ê lô͘-po̍k sian-ti chōe-chōe lâng ; hit ê chōe góa beh pò , lâi châu-bia̍t A-hap ê ke , koh Iâ-sé-piat ê sin-si ōe hō͘ káu chia̍h , bô thang bâi-chòng . ” Sian-ti kóng soah , chiū khui mn̂g tô-cháu .
Iâ-hō͘ ia̍h chhut-lâi , kìⁿ hiah-ê bú-koaⁿ . In chiū mn̄g kóng , “ Ū hô-pêng mah ? hit ê kông ê lâng lâi chhōe lí beh siáⁿ-sū ? Iâ-hō͘ kóng , “ Lín kiám m̄-chai mah ? ” Ìn kóng , “ M̄-chai ; chhiáⁿ lí kā góan kóng . ” Iâ-hō͘ kóng , “ I ēng iû thîn tī góa ê thâu-khak kóng , Iâ-hô-hoa siat-li̍p lí chòe Í-sek-lia̍t ê ông . ”
Hiah-ê bú-koaⁿ thiaⁿ-kìⁿ chit ê ōe , liâm-piⁿ chō-hóan , chiū chhòng chō-ūi ê khóan-sit , ta̍k lâng tha̍h saⁿ lâi pho͘ , hō͘ Iâ-hō͘ chē , pûn hō-thâu kiò kóng , “ Iâ-hō͘ chòe ông . ”
Iâ-hō͘ hoan-hù hiah-ê bú-koaⁿ tio̍h tiuⁿ-tî ; m̄-thang hō͘ lâng chhut siâⁿ thang khì Iâ-sū-lia̍t pò siau-sit . I hoan-hù án-ni , in-ūi Iok-lâm ông kap A-hap-siā ông hit sî tī hia . I chiū chē bé-chhia khì Iâ-su-lia̍t ; chiah-ê bú-koaⁿ tòa peng kun-sûi i khì .
Iok-lâm ông thiaⁿ-kìⁿ i ê chiong-kun Iâ-hō͘ tòa tōa tūi peng-teng lâi , sûi-sî pī-pān bé-chhia , pún-sin kap A-hap-siā khì ngiâ-chi̍h i . Khì kàu Iâ-sū-lia̍t ê lâng Ná-po̍k hit tè tōe , chiah tú-tio̍h Iâ-hō͘ . Iok-lâm chiū mn̄g i kóng , “ Ū hô-pêng mah ? Iâ-hō͘ kóng , “ Lí ê lāu-bú Iâ-sé-piat iáu oa̍h teh , thái-thó ōe hô-pêng ? ”
Iok-lâm ông thiaⁿ-kìⁿ án-ni chiū kiaⁿ , kā A-hap-siā kóng , “ I khǹg m̄ hó ê ì-sù lah , ” sûi-sî oa̍t chhia beh cháu . Iâ-hō͘ chhut-la̍t khui keng siā chi̍t ki chìⁿ , tio̍h Iok-lâm ông ê sim-koaⁿ , ông liâm-piⁿ chhi̍h8-lo̍h bé-chhia lāi sí . Iâ-hō͘ chiū chhe lâng chiong Iok-lâm ê sin-si hiat tī Ná-po̍k ê tōe , kóng , “ Góa kì-tit chá-ji̍t Iâ-hô-hoa kā A-hap kóng , ūi-tio̍h Ná-po̍k ê hui̍h ê tāi-chì , tek-khak tī chit tè tōe lâi pò-èng i . ” Lâng chiū chiong Iok-lâm ê sin-si hiat tī hia .
A-hap-siā ia̍h cháu , Iâ-hō͘ jip i , kā lâng kóng tio̍h phah i . A-hap-siā tī bé-chhia lāi siū-siong , tô-cháu kàu Bí-kiat-to ê só͘-chāi chiū sí . Chí nn̄g ê ông tú-tio̍h chit hō ê chai-ē , sī in-ūi pōe-ge̍k Siōng-tè pài ngó͘-siōng , hōan-tio̍h lu̍t-hoat só͘ kìm ê .
Iâ-hô-hoa bô m̄ kì-tit A-hap tek-chōe ê tāi-chì , koh thó i hāi-sí Ná-po̍k ê tāng-chōe .
Lán tha̍k chit chiuⁿ , thang chai lâng tek-chōe Siōng-tè , sī ke̍k tōa ê koan-hē ; nā bô kín-kín hóan-hóe chōe , tek-khak tio̍h siū hêng-hoa̍t , sui-jiân chāi-siⁿ bē tú-tio̍h , sí-āu tek-khak bōe bián--tit .

Iâ-sé-piat tiàm tī Iâ-su-lia̍t , thiaⁿ-kìⁿ Iâ-hō͘ lâi , chiū soe-chng táⁿ-pān chhēng súi ê saⁿ , tiàm thang-á teh khòaⁿ I ji̍p-lâi . Iâ-hō͘ ji̍p hông-kiong mn̂g ê sî , kia̍h thâu khòaⁿ-kìⁿ Iâ-sé-piat , chiū tōa-siaⁿ kiò kóng , “ Sím-mi̍h lâng óa góa ? ” Lāi-bīn ū nn̄g saⁿ ê thài-kàm , thiaⁿ-kìⁿ Iâ-hō͘ teh kiò , chiū chhut-thâu . Iâ-hō͘ kā in kóng , “ Chhiáⁿ chit ê hū-jîn-lâng lo̍h--lâi . ” Thài-kàm chiū chiong Iâ-sé-piat tùi thang-á chhia I lo̍h-khì ; I ê hui̍h chōaⁿ tī chhiûⁿ-ni̍h , ia̍h phùn tī bé-ni̍h , sin-si siū thún-ta̍h . Iâ-hō͘ ji̍p kiong-lāi lim-chia̍h , chia̍h liáu chiū kā kun-tè ê lâng kóng , “ Chit ê hū-jîn-lâng sui-jiân siū chiù-chó͘ , iáu-kú sī ông ê cha-bó͘-kiáⁿ , tio̍h khì khòaⁿ , sòa bâi-chòng i ê sin-si . ” Lâng khì beh bâi-chòng i , khòaⁿ-kìⁿ chí-ū chhun thâu-khak kut , chham kha kap chhiú-chiúⁿ nā-tiāⁿ , thong seng-khu lóng bô--khì .
Só͘ chhe ê lâng khòaⁿ-kìⁿ án-ni , chiū tò-tńg lâi pò . Iâ-hō͘ thiaⁿ-kìⁿ chit ê tāi-chì , chiah kì-tit chá-ji̍t Iâ-hô-hoa kā sian-ti Í-lī-a só͘ kóng ê ōe , “ Tī Iâ-su-lia̍t hit tè tōe , Iâ-sé-piat tek-khak hō͘ káu chia̍h ; ” chit ê ōe taⁿ èng-giām .
A-hap iáu-kú ū chōe-chōe kiáⁿ-sun ; tiàm tī Sat-má-lī-a siâⁿ . Iâ-hō͘ ū kià phoe kā hiah-ê chun-kùi ê lâng kóng , “ Ông chèng kiáⁿ ê tiong-kan tio̍h siat-li̍p chi̍t ê , thang sòa-chiap I ê lāu-pē ê ūi , lâi kap góa kau-chiàn . ” Hiah-ê chun-kùi ê lâng put-chí kiaⁿ Iâ-hō͘ , m̄-káⁿ chòe chit ê tāi-chì ; chiū chhe lâng khì kā Iâ-hō͘ kóng , “ Góan m̄-káⁿ siat-li̍p ông , kam-gōan chòe lí ê lô͘-po̍k , thàn lí ê bēng-lēng . ”
Iâ-hō͘ koh kià phoe khì , kóng , “ Lín nā beh óa góa , thàn góa ê bēng-lēng , chiū tio̍h thâi ông chèng kiáⁿ-sun ê thâu-khak , bîn-á-ji̍t chit-sî , tio̍h tòa kàu Iâ-su-lia̍t hō͘ góa khòaⁿ . ” Phoe kàu , chun-kùi ê lâng chiàu Iâ-hō͘ ê ōe , thâi ông ê kiáⁿ-sun chhit-cha̍p lâng , tóe thâu-khak tī kheng-ni̍h , chhe lâng tòa khì Iâ-su-lia̍t .
Iâ-hō͘ beh khì Sat-má-lī-a , tī lō͘-ni̍h tú-tio̍h A-hap-siā ê chhin-chhek , sì-cha̍p-jī lâng , chiū châu-bia̍t in .
Iâ-hô-hoa chêng ū kóng , A-hap ê ke beh lóng-chóng châu-bia̍t , taⁿ ta̍k kù ū èng-giām , hián-bêng Siōng-tè ê ōe sī chin-si̍t , kóng chhut chiū kiâⁿ .
Iâ-hō͘ kiâⁿ téng-bīn ê tāi-chì , sī tio̍h á m̄-tio̍h ? Ū hāng tio̍h , ū hāng m̄-tio̍h . A-hap kap I ê kiáⁿ-sun , kì-jiân hòe-bô kok-chèng ê kun-pún , lâi kū-choa̍t chin ê Siōng-tè Iâ-hô-hoa , siat-li̍p ké ê Siōng-tè Pa-le̍k , bián-kióng peh-sìⁿ pàng-sak chin-lí lâi chàn īⁿ-toan , chōe-ok kòan-bóan . Siōng-tè chioh lâng ê chhiú châu-bia̍t hit ke , si̍t-chāi sī kong-tō ê pò-èng . Siat-sú Iâ-hō͘ bô chân-jím , ia̍h bô su-sim , to̍k-to̍k thàn Siōng-tè ê bēng-lēng lâi kiâⁿ chit ê hêng-hoa̍t , chiū lóng bô thang hiâm , hóan-tńg tio̍h o-ló I chīn-tiong ; taⁿ kiaⁿ-liáu Iâ-hō͘ ê sim m̄-sī lóng-chóng chīn-tiong , sió-pòaⁿ beh thàn Siōng-tè ê bēng-lēng , tōa-pòaⁿ kiâⁿ sai-khia ê ì-sù , koh chân-jím kàu-ke̍k , só͘-í Sèng-chheh chi̍t-bīn o-ló I chòe Siōng-tè ê chhe-ēng , hêng-hoa̍t pháiⁿ-lâng ;* chi̍t-bīn hiâm I kiâⁿ chit ê tāi-chì , tōa hōan-tio̍h Siōng-tè ê siū-khì .

A-hap-siā ê lāu-bú A-tha-lī-ngá ke̍k pháiⁿ , khòaⁿ-kìⁿ A-hap-siā í-keng sí , chin hó-táⁿ , beh ka-kī chòe ông , chiū chhut-lēng tio̍h lia̍h ông-chhin ê ta-po͘-teng , lóng-chóng thâi ; nā-sī A-hap-siā ê soah-bé kiáⁿ , hit-sî chòe eⁿ-á , miâ Iok-a-si , thâi bōe tio̍h , in-ūi I ê ko͘ , miâ Iok-sī-pa , chiong eⁿ-á kap ni-bú , àm-chīⁿ siu-khǹg . Iok-sī-pa ê tiōng-hu , miâ Iâ-hô-iâ-tāi , chòe chè-si-thâu , kèng-ùi Iâ-hô-hoa ê lâng . Ang bó͘ nn̄g lâng sòe-jī chiàu-kò͘ chit ê eⁿ-á la̍k nî kú . A-tha-lī-ngá lóng m̄-chai .
II Lia̍t-ông 10 : 30 . Hô-se-a 1 : 4
Iok-a-si kàu chhit hè , chè-si Iâ-hô-iâ-tāi siūⁿ taⁿ tio̍h siat-li̍p i chòe ông ; chiū tiàu kúi-nā ê sī-ōe-thâu , í-ki̍p Lī-bī lâng , kap Iû-tāi chun-kùi ê lâng lâi , kap in kiat iok , siat-hoat hō͘ Iok-a-si chē-ūi , chiū-sī pī-pān peng-teng kap kun-khì , tī tiān-tn̂g hû Iok-a-si chhut-lâi , hō͘ i tì bián-liû , chiong lu̍t-hoat ê chheh kau i ê chhiú , koh ēng iû boah--i , án-ni siat-li̍p i chòe ông ; chèng-lâng tah-chhiú , tōa siaⁿ kiò kóng , “ Gōan ông bān-sòe . ”
A-tha-lī-ngá thiaⁿ-kìⁿ tōa siaⁿ , khòaⁿ-kìⁿ peh-sìⁿ tiô-thiàu hoaⁿ-hí kàu án-ni , m̄-chai sī sím-mi̍h tāi-chì , chiū kóaⁿ-kín ji̍p tiān , khòaⁿ-kìⁿ Iok-a-si khiā tī tiān--ni̍h , chhin-chhiūⁿ chòe ông : ia̍h khòaⁿ-kìⁿ bûn-bú pah-koaⁿ , kap pûn hō-thâu--ê , kun-sûi tī ông ê sin-piⁿ , koh khòaⁿ-kìⁿ chèng peh-sìⁿ tōa hoaⁿ-hí , tōa siaⁿ chhiùⁿ-koa . A-tha-lī-ngá chiū thiah-li̍h8 ka-kī ê saⁿ , tōa-siaⁿ kóng , “ Hóan-pōan ah , hóan-pōan ah . ” Chè-si Iâ-hô-iâ-tāi kiò kun-tiúⁿ lia̍h A-tha-lī-ngá chhut tiān-gōa khì thâi . I eng-kai tio̍h sí , in-ūi chá-ji̍t thâi ông-chhin chōe-chōe lâng , lâi ka-kī chòe ông . Lâng hāi-sí lâng , kàu bé tek-khak ū pò-èng .
Iok-a-si taⁿ chòe ông , tit-tio̍h Iâ-hô-hoa chiàu-kò͘ pêng-an . Chit ê tāi-chì hián-bêng Siōng-tè siàu-liām chá-ji̍t èng-ún Tāi-pi̍t ê ōe . Siōng-tè put-chí thiàⁿ Tāi-pi̍t kap I ê kiáⁿ-sun , èng-ún beh hō͘ in chòe ông , kóan I ê peh-sìⁿ le̍k-tāi bô soah ; só͘-í ēng Iok-sī-pa chòe khì-kū kiù Iok-a-si ê sìⁿ-miā , koh kàu sî chiū siúⁿ-sù Iâ-hô-iâ-tāi ū châi-lêng , tì-hūi , hó-táⁿ , hō͘ I siat-li̍p Iok-a-si chòe ông , thâi-sí A-tha-lī-ngá , bián-tit kok-lāi hóan-pōan saⁿ-thâi ê tāi-chì . Iok-a-si chē-ūi ê sî chhit hè nā-tiāⁿ , ū tit-tio̍h Iâ-hô-iâ-tāi ê kà-sī , kiâⁿ hó tī Iâ-hô-hoa ê bīn-chêng .
A-tha-lī-ngá tāi-seng chòe lú-ông ê sî , Iâ-hô-hoa ê tiān phah-pháiⁿ chōe-chōe , I lóng bô siu-lí , koh ēng só͘ hiàn hō͘ Iâ-hô-hoa ê mi̍h , lâi ho̍k-sāi Pa-le̍k .
Iok-a-si ài siu-lí Iâ-hô-hoa ê tiān , chai tio̍h ēng chōe-chōe gûn , chiū kah Lī-bī lâng tùi kok-lāi lâi tôe . Lī-bī lâng chòe chit hō kang put-chí iân-chhiân , Iok-a-si khòaⁿ-kìⁿ án-ni bô hoaⁿ-hí , chiū kā Iâ-hô-iâ-tāi kóng , “ Tiān kàu taⁿ iáu-bē siu-lí sī cháiⁿ-iūⁿ ? Taⁿ lí tio̍h ēng chi̍t kha kūi , kūi-kòa chha̍k chi̍t khang , hē tī tiān mn̂g-kháu , hō͘ hoaⁿ-hí thiu ê lâng thang lok--lo̍h-khì . ” Iâ-hô-iâ-tāi chiàu ông ê ōe , chiū ēng chi̍t kha kūi hē tī tiān mn̂g-kháu , thong-ti peh-sìⁿ . Peh-sìⁿ put-chí hoaⁿ-hí chit ê tāi-chì , kam-gōan thiu . Hit kha kūi bô jōa kú , gûn chiū tīⁿ , Lī-bī lâng khui kūi , piàⁿ chhut-lâi siàu ; kūi iû-gôan koh hē tī hia . Ta̍k ji̍t sī án-ni , kàu chek gûn put-chí chōe . Chiong hiah-ê gûn chòe siu-lí tiān ê khai-hùi .
Lán eng-kai tio̍h o̍h Iû-tāi lâng hit ê tāi-chì , hoaⁿ-hí thiu chîⁿ-gûn lâi ho̍k-sāi Siōng-tè . Pù--ê eng-kai tio̍h thiu khah chōe , sàn--ê ia̍h tio̍h thiu ; kiám-chhái khah chió , chóng-sī thiu ê sî , tio̍h chhut tī sim só͘ hoaⁿ-hí--ê , in-ūi Sèng-chheh kóng , Iâ-hô-hoa ài lâng chhut tī sim só͘ kam-gōan , m̄-sī bián-kióng .

Iâ-hō͘ tī Sat-má-lī-a chòe ông , chiū thâi A-hap chôan-ke ê lâng , kàu châu-bia̍t liáu chiah soah . Chit ê tāi-chì sī èng-giām Iâ-hô-hoa chá-ji̍t tùi Í-lī-a só͘ kóng ê ōe .
Iâ-hō͘ chū-chi̍p chèng peh-sìⁿ kā in kóng , “ Chá-ji̍t A-hap ho̍k-sāi Pa-le̍k iáu-bē sī un-khûn . Taⁿ beh hiàn tōa ê chè-sū ho̍k-sāi Pa-le̍k , só͘-í eng-kai tio̍h tiàu Pa-le̍k lóng-chóng ê sian-ti kap chè-si , í-ki̍p pài Pa-le̍k ê chèng-lâng , ta̍k-ê ta̍k-ê tio̍h lâi , nā ū lâng bô lâi , tek-khak tio̍h thâi-sí . ” Í-sek-lia̍t cho̍k chōe-chōe lâng pài Pa-le̍k , sûi-sî pī-pān lâi , ji̍p Pa-le̍k ê tiān kàu móa-móa . Iâ-hō͘ chiū hoan-hù lô͘-po̍k the̍h lé-ho̍k hō͘ pài Pa-le̍k ê lâng chhēng . Lô͘-po̍k chiàu I ê ōe lâi kiâⁿ . Iâ-hō͘ chòe chit ê tāi-chì , m̄-sī chin-chiàⁿ beh pài Pa-le̍k ; sī ké-chòe , ài phiàn pài Pa-le̍k ê lâng lâi , thang chòe chi̍t-ē châu-bia̍t in .
Pài Pa-le̍k ê lâng í-keng chū-chi̍p , Iâ-hō͘ kah in tio̍h chhâ khòaⁿ , lóng m̄-thang lâu pài Iâ-hô-hoa ê lâng chi̍t lâng tī lāi-bīn . Iâ-hō͘ koh phài peng poeh-cha̍p lâng , khiā tī Pa-le̍k ê tiān-gōa pé-siú , kā in kóng , “ Hí lāi-bīn ê lâng góa kau lín ê chhiú , m̄-thang hō͘ chi̍t lâng cháu-chhut . ” Hiah-ê lâng tī tiān-lāi teh hiàn-chè , bô phài-phe ū gûi-hiám . Hiàn-chè bêng-pe̍k , Iâ-hō͘ kah pé-siú ê peng tio̍h ji̍p-khì thâi , m̄-thang hō͘ chi̍t lâng tô-cháu . Peng-teng chiàu Iâ-hō͘ ê ōe , chòe chi̍t-ē châu-bia̍t pài Pa-le̍k ê lâng , jiân-āu chiong Pa-le̍k ê siōng kap tiān lóng húi-hoāi , pàng hé sio-lio-khì . Án-ni-siⁿ tī Í-sek-lia̍t tōe , ho̍k-sāi Pa-le̍k ê tāi-chì hō͘ Iâ-hō͘ lóng-chóng tû-khì ; nā-sī Iâ-lô-phò-àm chá-chêng só͘ chù ê gû-á siōng , chi̍t sian tī Pek-te̍k-lí , chi̍t sian tī Tàn-siâⁿ , Iâ-hō͘ lóng bô tû-khì , sī hō͘ peh-sìⁿ iû-gôan khì pài , ûi-ke̍h Iâ-hô-hoa ê bēng-lēng .
Chiàu Í-sek-lia̍t kok kun-pún ê lu̍t-hoat , lâng ho̍k-sāi ké ê Siōng-tè , sī hōan-tio̍h sí-chōe , kok-ông kap koaⁿ-hú ê pún-hūn tio̍h thâi I ; chóng-sī Iâ-hō͘ kiâⁿ chit hō ê hêng-hoa̍t , chiông-tiong ū m̄-hó ê khóan-sit . Koh Iâ-hō͘ lâu hí nn̄g sian gû-á-siōng , liân-lūi peh-sìⁿ iû-gôan hām-lo̍h tāng-chōe , sī pîn-kù Iâ-hō͘ m̄-sī choan-sim kèng-ùi Siōng-tè . Án-ni-siⁿ tùi hit-tia̍p Í-sek-lia̍t kok hō͘ tùi-te̍k chhim-chiàm , koh Siōng-tè iông-ún Iâ-hō͘ kiáⁿ-sun chē-ūi liân-liân koh sì-tāi nā-tiāⁿ . Iâ-hō͘ sí , I ê kiáⁿ Iok-hap-su sòa-chiap chòe Í-sek-lia̍t ông .
Iâ-hō͘ ê tāi-chì tio̍h kéng-kài lán , séng-chhat sim-koaⁿ , m̄-thang ka-kī môa-phiàn , kiâⁿ sai-khia ê ì-sù , lâi phah-sǹg sī kèng-ùi Siōng-tè .

Chè-si Iâ-hô-iâ-tāi iáu tī-teh , Iok-a-si chiū siū I ê kà-sī , kiâⁿ hó tī Siōng-tè ê bīn-chêng . Iâ-hô-iâ-tāi hō͘ peh-sìⁿ put-chí kèng I , chia̍h kàu pah-saⁿ hè , siān-chiong bâi-chòng tī Iâ-lō͘-sat-léng lia̍t-ông ê bōng-lāi .
Iâ-hô-iâ-tāi sí liáu ; Iok-a-si hō͘ kok-lāi hiah-ê chun-kùi ê lâng ín-iú , chiū piàn-khóan , tì-kàu peh-sìⁿ lī-khui in lia̍t-chó͘ ê Siōng-tè Iâ-hô-hoa ê tiān , khì ho̍k-sāi ngó͘-siōng , kiâⁿ m̄-tio̍h , hō͘ Siōng-tè tōa siū-khì . Iâ-hô-hoa ū chhe sian-ti lâi khǹg peh-sìⁿ , kah in tio̍h hóan-hóe ; ông kap peh-sìⁿ lóng m̄ thiaⁿ . Hit-tia̍p Iâ-hô-iâ-tāi ê kiáⁿ Sat-ka-lī-a sòa-chiap lāu-pē ê chit , chòe chè-si-thâu , hō͘ Siōng-tè ê Sîn tōa kám-tōng , chiū khǹg chèng peh-sìⁿ kóng , “ Lín siáⁿ-sū ûi-ke̍h Iâ-hô-hoa ê bēng-lēng ? Lín tek-khak bōe heng-ōng ; lín pàng-sak Iâ-hô-hoa , Iâ-hô-hoa ia̍h pàng-sak lín . ” Ông kap peh-sìⁿ m̄-khéng siū khó͘-khǹg , hóan-tńg òan-hūn Siōng-tè ê lô͘-po̍k . Chèng-lâng kè-bô͘ beh hāi Sat-ka-lī-a ê sìⁿ-miā , chiū chiàu ông ê bēng-lēng , ēng chio̍h-thâu tìm I sí , tī Iâ-hô-hoa ê tiān-tn̂g . Án-ni Iok-a-si m̄-nā tek-chōe Siōng-tè , koh ko͘-hū chè-si-thâu Iâ-hô-iâ-tāi ê un , hāi-sí I ê kiáⁿ . Sat-ka-lī-a beh sí ê sî , ū kiû Siōng-tè kóng , “ Gōan Iâ-hô-hoa kàm-chhat lâi pò-oan . ”
Siōng-tè chin-chiàⁿ ū kàm-chhat chit ê tāi-chì , tāng-tāng hêng-hoa̍t ông kap peh-sìⁿ . Koh chi̍t nî kú , A-lân kok ê lâng lâi kong-táⁿ Iû-tāi kok , thâi sí chun-kùi ê lâng put-chí chōe , chhiúⁿ chîⁿ-châi , mi̍h-kiāⁿ sàng kàu Tāi-má-sek . A-lân peng sui-jiân chió , iáu-kú Siōng-tè hō͘ in khah-iâⁿ Iû-tāi ê tōa-tūi-peng . Iû-tāi lâng pàng-sak Siōng-tè , só͘-í ū tú-tio̍h chit hō ê hêng-hoa̍t . Siōng-tè koh hêng-hoa̍t Iok-a-si pún-sin , hō͘ I hōan-tio̍h tāng-pīⁿ , kan-khó͘ kàu-ke̍k , I lī-khui Iâ-hô-hoa , só͘-í Iâ-hô-hoa lī-khui I , chún I ê jîn-sîn hóan-pōan , thâi I tī bîn-chhn̂g--ni̍h . Chhin-chhiūⁿ án-ni , Iâ-hô-hoa thòe Sat-ka-lī-a lâi pò-oan . Iok-a-si sí liáu-āu , put-kò bâi-chòng tī Iâ-lō͘-sat-léng , bô chòng tī lia̍t-ông ê bōng .
Lán tha̍k chit ê tāi-chì , thang siū kám-kek . Kàu-hōe chit-tia̍p ū chōe-chōe lâng chhin-chhiūⁿ Iok-a-si ê khóan , tùi sòe-hàn ê sî , tit-tio̍h sī-tōa lâng kà-sī , āu-lâi kàu tōa-hàn , chiū piàn-khóan , ài thàn ka-kī ê ì-sù , bô beh chiàu tō-lí lâi kiâⁿ .

Iok-a-si sí-liáu , I ê kiáⁿ A-má-siā sòa-chiap chòe Iû-tāi ông . I chòe ông , khí-thâu khah hó ê só͘ kiâⁿ , beh thàn Siōng-tè ê bēng-lēng ; jiân-āu kiâⁿ kúi-nā hāng m̄-tio̍h , chhin-chhiūⁿ I ê lāu-pē chi̍t-poaⁿ-iūⁿ . A-má-siā chē-ūi , thèng-hāu thài-pêng , chiū lia̍h hiah-ê thâi in lāu-pē ê lâng chòe chi̍t-ē thâi ; nā-sī bô thâi in ê kiáⁿ-sun , sī chim-chiok thàn Mô͘-se ê lu̍t-lē .
Jiân-āu A-má-siā chū-chi̍p I pún-kok ê kun-peng saⁿ-cha̍p bān , beh chhiàⁿ Í-sek-lia̍t lâng cha̍p bān , lâi pang-chān , koh khì phah Í-tong tōe . Hit-sî ū sian-ti lâi kìⁿ A-má-siā kóng , “ Ông ah , m̄-thang hō͘ Í-sek-lia̍t ê kun-peng kap lí khì saⁿ-thâi , in-ūi Iâ-hô-hoa bô pó-hō͘ in . Siat-sú in kap lí khì , tek-khak ōe thâi-su , in-ūi thâi-iâⁿ , thâi-su , lóng sī tùi Iâ-hô-hoa . ” A-má-siā tùi sian-ti kóng , “ Góa í-keng siúⁿ-sù in chōe-chōe gûn ; phah-sńg kàu chiah chōe , taⁿ beh cháiⁿ-iūⁿ ? ” Sian-ti ìn ông kóng , “ Iâ-hô-hoa ū kôan-lêng , ōe ēng put-chí khah chōe siúⁿ-sù lí . ” Ông thiaⁿ sian-ti ê ōe , chiū kah Í-sek-lia̍t ê peng tò-khì . Chiah-ê kun-peng khòaⁿ-kìⁿ A-má-siā m̄-chún in saⁿ-kap khì saⁿ-thâi , put-chí siū-khì , tò-khì ê sî , chiū kong-kek Iû-tāi kúi-nā ê siâⁿ , thâi-sí saⁿ-chheng lâng , chhiúⁿ chîⁿ-châi mi̍h-kiāⁿ chōe-chōe .
A-má-siā kah in tò- khì , chiū chhōa ka-kī ê peng khì Í-tong tōe kau-chiàn , tōa thâi-iâⁿ , thâi-sí chōe-chōe lâng , kong-phòa siâⁿ-chhiûⁿ , chhiúⁿ in ê mi̍h tò-lâi . Tī só͘ chhiúⁿ ê mi̍h ê tiong-kan ū ngó͘-siōng kúi-nā sian ; A-má-siā bô chiàu Siōng-tè ê bēng-lēng húi-hoāi I , sī tòa kàu Iâ-lō͘-sat-léng , ka-kī ho̍k-sāi I chhin-chhiūⁿ chòe Siōng-tè .
Iâ-hô-hoa tōa siū-khì , chhe sian-ti khì kā A-má-siā kóng , “ Chiah-ê sîn-bêng bōe kiù in hiah-ê peh-sìⁿ thoat-lī lí ê chhiú , lí beh thái ōe khì ho̍k-sāi in ? ”
Ông ìn kóng , “ Sím-mi̍h lâng siat-li̍p lí chòe ông ê bô͘-sū ? Tio̍h chēng-chēng , bián-tit siū hêng-hoa̍t , ” Sian-ti khòaⁿ-kìⁿ ông m̄ siū kà-sī , chiū bô koh kàn-chèng , to̍k-to̍k kóng chi̍t kù , chiū-sī kóng , “ Lí kiâⁿ chit ê tāi-chì , koh m̄-thiaⁿ góa ê ōe , góa chai Siōng-tè ū tiāⁿ-tio̍h ê ì-sù beh hō͘ lí pāi . ”
A-má-siā thâi-iâⁿ Í-tong ê lâng tò-lâi , sim-koaⁿ kiau-ngō͘ , lia̍h ka-kī ióng-béng , chiū tùi Í-sek-lia̍t ông thó chiàn . Hit-sî Iâ-hō͘ ê sun , Iok-hap-su ê kiáⁿ Iok-a-si chòe Í-sek-lia̍t ông . Iok-a-si hê ki-chhì ê ōe , kā A-má-siā kóng , “ Lí khah-hó m̄-thang . ”
A-má-siā m̄-thiaⁿ , koat-tòan beh khì kau-chiàn . Iok-a-si iâⁿ i , ti̍t-ti̍t ji̍p Iâ-lō͘-sat-léng ê siâⁿ , chhia-tó siâⁿ-chhiûⁿ , chhiúⁿ Iâ-hô-hoa tiān-lāi kap ông-kiong-lāi ê kim-gûn khì-kū , the̍h khì Sat-má-lī-a .
A-má-siā tùi kiau-ngō͘ ngī-sim , chiah pāi kàu án-ni , iáu lóng m̄ hóan-hóe , Āu-lâi I pún-kok ê peh-sìⁿ chō-hóan thâi I , chin-chiàⁿ chhiⁿ-chhám .
Lâng pàng-sak Siōng-tè , thàn sai-khia ê ì-sù lâi kiâⁿ , tek-khak sī gûi-hiám .

Sian-ti Í-lī-sa put-chí lāu , phòa-pīⁿ siong-tiōng . Beh lîm-chiong ê sî , Í-sek-lia̍t ê ông Iok-a-si khì thàm i . Iok-a-si sui-jiân bô lóng-chóng thàn Siōng-tè ê hoat-tō͘ , iáu-kú chin tùi-tiōng Í-lī-sa , chai Í-lī-sa ū lī-ek kok-lāi chōe-chōe hāng ; taⁿ khòaⁿ-kìⁿ beh sí , chiū tōa iu-būn . Khì kìⁿ I ê ji̍t , thî-khàu kóng , “ Góa ê pē ah , Góa ê pē ah , lí sī Í-sek-lia̍t ê chiàn-chhia , bé-peng . ” Í-sek-lia̍t cho̍k í-keng hō͘ A-lân kok ê lâng kong-kek chōe-chōe pái , só͘-í Iok-a-si put-chí hôan-ló , kiaⁿ-liáu Í-lī-sa nā sí , Iâ-hô-hoa Siōng-tè bô beh pang-chān i . Í-lī-sa ài ông óa-khò Iâ-hô-hoa , thang tit-tio̍h hó-táⁿ lâi khah-iâⁿ tùi-te̍k , chiū kiâⁿ chi̍t hāng ê tāi-chì chòe tiāu-thâu , kā ông kóng , “ Tio̍h kia̍h keng-chìⁿ . ” Ông chiū kia̍h . Koh kā ông kóng , “ Ēng chhiú pui̍h8 keng , chiū pui̍h8 . Í-lī-sa hōaⁿ ông ê chhiú , koh kóng , “ Khui tang-sì ê thang-á-mn̂g . ” chiū khui . Koh kóng , “ Siā chìⁿ , ” chiū siā . Í-lī-sa chiū kóng , “ Iâ-hô-hoa chín-kiù ê chìⁿ , sī kiù peh-sìⁿ thoat-lī A-lân lâng ê chhiú . Lí tī A-hut ōe kong-kek A-lân lâng kàu châu-bia̍t in . Í-lī-sa koh kā ông kóng , “ Tio̍h kia̍h chiah-ê chìⁿ ; ” Ông chiū kia̍h . Koh kóng , “ Tio̍h siā tī tōe-ni̍h . ”
Ông ê sim-chì bô sím-mi̍h jia̍t , siā saⁿ-pái chiū soah , Í-lī-sa chiū siū-khì , kā ông kóng , “ Lí nā siā gō͘ , la̍k pái , chiū ōe kong-kek A-lân lâng kàu châu-bia̍t , taⁿ ōe khah-iâⁿ in kàu saⁿ-pái nā-tiāⁿ . ”
Iok-a-si ê lāu-pē Iok-hap-su chòe Í-sek-lia̍t ông ê sî , hit-tia̍p Hap-siat chòe A-lân ông , siông-siông kong-kek Í-sek-lia̍t kok , pà-chiàm kúi-nā ê siâⁿ , tú-tú èng-giām Í-lī-sa chá-chêng tùi I pún-sin só͘ kóng ê ōe . Taⁿ Hap-siat sí liáu-āu , Iok-a-si khì phah A-lân lâng , thâi-iâⁿ saⁿ-pái , khek-ho̍k lāu-pē chá-ji̍t só͘ sit-lo̍h ê siâⁿ , Iok-a-si tú-tú thâi-iâⁿ saⁿ-pái nā-tiāⁿ , chiàu Í-lī-sa ê ōe .
Í-sek-lia̍t lâng chāi-chá ê hong-sio̍k kap lán chit-sî bô tâng , in bô ēng koaⁿ-chhâ , sī chiong pò͘ pau sin-si , hē tī chio̍h-tōng . Tōng ū-ê sī seng-sêng--ê , ū-ê sī lâng chha̍k--ê . Í-lī-sa sí , káⁿ ū bâi-chòng chit hō ê bōng . Kè nî Mô͘-ap ê peng lâi chhim Í-sek-lia̍t tōe . Ū lâng teh chhut-chòng , khòaⁿ-kìⁿ kun-peng kui-tīn lâi , chiū kiaⁿ , sûi-sî hiat sin-si tī Í-lī-sa ê bōng-lāi . Sin-si kha̍p-tio̍h Í-lī-sa ê kut-thâu , chiū liâm-piⁿ koh oa̍h khí-lâi khiā .

Iok-a-si sí liáu , I ê kiáⁿ Iâ-lô-phò-àm sòa-chiap ūi , chòe Í-sek-lia̍t ê ông sì-cha̍p-it nî kú . Hit-tia̍p Í-sek-lia̍t lâng put-chí kan-khó͘ , hō͘ pa̍t kok oan-óng . Siōng-tè chiū lîn-bín , hō͘ Iâ-lô-phò-àm khek-ho̍k kúi-nā ê siâⁿ kap tōe-hng ; nā-sī Iâ-lô-phò-àm bô thàn Iâ-hô-hoa ê hoat-tō͘ , iû-gôan o̍h chêng ê ông ê pháiⁿ . Chit ê ông kiò-chòe tē-jī ê Iâ-lô-phò-àm , kap chá-chêng ê Iâ-lô-phò-àm tâng miâ .
Iâ-lô-phò-àm ê sî ū sian-ti miâ Iok-ná , Iâ-hô-hoa bēng-lēng I tio̍h khì chek-pī Nî-nî-bî lâng ê pháiⁿ .
Nî-nî-bî sī put-chí tōa ê siâⁿ , sī A-su̍t ê kiaⁿ-siâⁿ ; ia̍h sī chin pháiⁿ ê só͘-chāi . Ông kap peh-sìⁿ lóng pài ngó͘-siōng , bô kèng-ùi Siōng-tè .
Iok-ná thiaⁿ Siōng-tè ê bēng-lēng , m̄-ài khì ; chiū oa̍t-hiòng khì Iok-phàⁿ , tī hia tah chûn beh khì Tha-se , chúi-lō͘ put-chí hn̄g , sī ài siám-pī Iâ-hô-hoa Siōng-tè ê bīn-chêng ; chóng-sī bô siūⁿ Siōng-tè ta̍k só͘-chāi tī-teh , lâng bōe siám-pī--tit , chhin-chhiūⁿ Tāi-pi̍t kî-tó Siōng-tè kóng , “ Góa ū sím-mi̍h só͘-chāi thang khì , lâi siám-pī lí ê Sîn ? ū sím-mi̍h só͘-chāi thang cháu , lâi thoat-lī lí ê bīn-chêng ? Góa nā peh chiūⁿ kàu thiⁿ-téng , lí tiàm tī hia ; nā chhu góa ê pho͘-kài tī im-hú , lí ia̍h tī hia . Góa nā chioh ji̍t thâu ê si̍t-kó͘ lâi pe khì hái-kak khiā-khí ; tī hit-ni̍h lí ōe khan góa , lí ê chiàⁿ-chhiú hû-chhî góa . Góa nā phah-sǹg o͘-àm ōe jia góa , chiū mî--sî ōe pìⁿ kng lâi chiò óa ; o͘-àm bōe jia lâng tī lí ê ba̍k-chiu chêng , mî--sî sī kng-kng chhin-chhiūⁿ ji̍t--sî , o͘-àm kng-bêng bô choa̍h . ”*
Si-phian 13 : 7 ~ 13 .

Iâ-hô-hoa tōa siū-khì Iok-ná ê só͘ chòe , beh tōa-tōa khiàn-chek i , chhut-chāi i lo̍h chûn khí-sin . Chûn kiâⁿ ê sî , Siōng-tè hō͘ tōa-hong hut-jiân khí ; hái-éng put-chí tōa , chûn chha-put-to beh tîm--lo̍h-khì . Hiah-ê chúi-siú put-chí kiaⁿ , chiong chûn-ni̍h ê hè hiat lo̍h hái , hō͘ chûn khah khin , lóng bô pó-sioh chûn-lāi ê mi̍h , to̍k-to̍k kò͘ in ê sìⁿ-miā nā-tiāⁿ . Ta̍k lâng kiû in só͘ pài ê sîn-bêng lâi pó-hō͘ , m̄-chai kóan hái kap hong sī thiⁿ-téng chin ê Siōng-tè . Hit sî Iok-ná tī chûn-chhng teh khùn , chûn-lāi ê lâng teh kiû ê siaⁿ lóng bô phah-chhíⁿ i . Chûn-chú pún-sin lâi kiò i kóng , “ Lí siáⁿ-sū khùn kàu chiah tāng-bîn , tio̍h khí-lâi , kî-tó lí ê Siōng-tè , kiám-chhái I ōe chiàu-kò͘ lán bián-tit sí . ”
Iok-ná liâm-piⁿ khí-lâi , khòaⁿ-kìⁿ chûn put-chí gûi-hiám , chai in-ūi siáⁿ-sū chiah tú-tio̍h chit ê gûi-hiám ; hiah-ê chúi-siú lóng m̄-chai , só͘-í saⁿ-kap kóng , “ M̄-ta̍t-tio̍h lâi liam-khau , khòaⁿ lán kin-á-ji̍t tú-tio̍h chit ê chai-ē sī chī-chūi-á ê iân-kò͘ . ” Tāi-ke chiū liam-khau , Iok-ná liam--tio̍h . Che sī Iâ-hô-hoa só͘ chòe , hō͘ chúi-siú chai sī Iok-ná ê chōe ; ia̍h hō͘ Iok-ná chai chōe hóan-hóe , jīn ka-kī ê pōe-ge̍k .
Chúi-siú khòaⁿ-kìⁿ Iok-ná khì liam--tio̍h ; chiū mn̄g i kóng , “ Lán chiah-ê in-ūi siáⁿ-sū tú-tio̍h chit ê chai-ē , tio̍h chin-si̍t kā góan kóng ; lí sī sím-mi̍h kok , sim-mi̍h peh-sìⁿ , tùi sím-mi̍h só͘-chāi lâi , chòe sím-mi̍h keng-kí ? ”
Iok-ná hit-sî chai i pún-sin ū tāng-chōe , m̄-káⁿ m̄ jīn , sûi-sî láu-si̍t kā in kóng , “ Góa sī Hi-pek-lâi ê lâng , góa kèng-ùi thiⁿ-téng ê Siōng-tè Iâ-hô-hoa , ta tōe kap tōa hái lóng sī I chhòng-chō . Iok-ná koh láu-si̍t kā in kóng , I sī beh siám-pī Iâ-hô-hoa . Chúi-siú í-keng chai chit ê tāi-chì , chiū tōa kiaⁿ , mn̄g i kóng , “ Lí siáⁿ-sū kiâⁿ chit ê tāi-chì ? ” koh mn̄g kóng , “ Chit-tia̍p hái-éng tōa kàu án-ni , góan eng-kai tio̍h cháiⁿ-iūⁿ khóan-thāi lí , chiah hō͘ hong-éng ōe soah ? ”
Iok-ná kóng , “ Lín tio̍h chiong góa hiat lo̍h hái , hong-éng chiū soah ; góa chai lín tú-tio̍h che tōa-hong , sī in-ūi góa ê iân-kò͘ . ”
Iok-ná kam-gōan chia̍h chōe , m̄-kam hō͘ chúi-siú ūi-tio̍h i siū kan-khó͘ .
Hiah-ê chúi-siú ia̍h m̄-kam hiat i lo̍h hái , chhut-la̍t iô-ló͘ khòaⁿ ōe óa hōaⁿ á bōe ; chóng-sī bōe-ōe , in-ūi éng lóng bô tiāⁿ .
Chúi-siú chiah kiû Iâ-hô-hoa kóng , “ Kiû lí m̄-thang in-ūi chit ê lâng hō͘ góan sí ; góan nā hiat in lo̍h hái , m̄-thang lia̍h góan chhin-chhiūⁿ hāi-sí bô chōe ê lâng . ” In chiū chiong Iok-ná hiat lo̍h hái , liâm-piⁿ bô koh khòaⁿ-kìⁿ , tùi án-ni tōa éng sûi-sî tiāⁿ . Án-ni Iâ-hô-hoa hō͘ hiah-ê chúi-siú chai I ū tōa kôan-lêng , chiáng-kóan hong , hái ; ia̍h hō͘ in chai I sī Sèng ê Siōng-tè , put-chí òan-hūn pháiⁿ ; koh hō͘ in ōe-hiáu-tit in só͘ pài ê ngó͘-siōng sī ké--ê , bōe-ōe pì-iū in . Chúi-siú hit sî khòaⁿ-kiⁿ án-ni , put-chí kèng-ùi Iâ-hô-hoa , hiàn chè-mi̍h , koh hē-gōan .

Siōng-tè sui-jiân khiàn-chek Iok-ná , sim iáu-kú thiàⁿ i , ài hō͘ I chai ka-kī ê chōe lâi hóan-hóe , m̄-sī beh hō͘ i sí ; chiū ēng chi̍t-hāng put-chí kî-koài ê hoat-tō͘ lâi kiù i ; chiū-sī pī-pān chi̍t bé ê tōa-hî , chúi-siú tú-á hiat Iok-ná lo̍h-khì , tōa-hî chiū thun i . Iok-ná tiàm tī hî ê pak-tó͘-lāi saⁿ-ji̍t , saⁿ-mî bô sí .
Iâ-so͘ tiàm sè-kan ê sî , ū chi̍t pái kóng-khí Iok-ná tī hî pak-tó͘-lāi ê tāi-chì , lâi pí-phēng I ka-kī tâi tī bōng-lāi . Lâng ki-chhì I kóng beh khòaⁿ sîn-jiah , Iâ-so͘ ìn kóng . “ Kan-îm ok-to̍k ê sè-tāi kiû sîn-jiah , to̍k-to̍k sian-ti Iok-ná saⁿ-ji̍t saⁿ-mî tiàm tōa-hî ê pak-tó͘-lāi , chhin-chhiūⁿ án-ni , Jîn-chú tit-beh saⁿ-ji̍t saⁿ-mî tiàm tōe ê lāi-bīn . ”
Iok-ná tī hî pak-tó͘-lāi kan-khó͘ ê sî , chiū kî-tó Siōng-tè , jīn-chōe , kiû Siōng-tè lîn-bín . Siōng-tè thiaⁿ i khiam-pi teh kiû , chiū bēng-lēng tōa-hî thò͘ i tī hōaⁿ--ni̍h .
Iok-ná tùi hî ê pak-tó͘ chhut--lâi , Iâ-hô-hoa koh-chài bēng-lēng I kóng , “ Tio̍h khì Nî-nî-bî ê tōa-siâⁿ , chiong góa tāi-seng só͘ kā lí kóng ê khì kā hiah-ê lâng kóng . ” Iok-ná chit pái thàn bēng-lēng , sûi-sî khí-sin khì kàu Nî-nî-bî siâⁿ .

Nî-nî-bî siâⁿ sī chin tōa . Iok-ná ji̍p-siâⁿ kiâⁿ chi̍t-ji̍t ê lō͘ , tōa-siaⁿ liân-liân kiò kóng , “ Koh sì-cha̍p ji̍t , Nî-nî-bî siâⁿ tek-khak tó-hoāi . ” Nî-nî-bî lâng sìn Siōng-tè chit ê ōe , tùi chun-kùi kàu pi-chiān , chhēng môa-saⁿ kìm-chia̍h . Nî-nî-bî ông thiaⁿ-kìⁿ chit ê tāi-chì , chiū lo̍h ông-ūi , thǹg ông-ho̍k , chhēng môa-saⁿ , chē tī hé-hu . Ông kap tōa-koaⁿ chhut kò-sī , piàn-piàn kā siâⁿ-ni̍h ê peh-sìⁿ kóng , “ Lâng kap cheng-siⁿ , gû-iûⁿ lóng-chóng tio̍h kìm-chia̍h , iā tio̍h chhēng môa-saⁿ , pek-chhiat kiû Siōng-tè , lâng-lâng tû-khì ka-kī ê pháiⁿ , m̄-thang koh kiâⁿ hêng-ge̍k , chiah ǹg-bāng Siōng-tè oa̍t-tńg I ê sim-chì , soah I ê siū-khì , hō͘ lán bô sí . ” Tùi hit-tia̍p peh-sìⁿ tû-khì kū ê pháiⁿ . Siōng-tè kàm-chhat , chiah hê I ê sim-chì , bô chiong só͘ kóng beh kàng ê chai-ē lâi kàng-lo̍h .
Nî-nî-bî ê lâng thiaⁿ Iok-ná thôan tō-lí chi̍t-ji̍t nā-tiāⁿ , chiū hóan-hóe chōe ; taⁿ lán ê ki-hōe pí in put-chí khah-hó , koh-khah tio̍h chhíⁿ-ngō͘ , chhin-chhiūⁿ Iâ-so͘ kóng , “ Nî-nî-bî lâng tng sím-phòaⁿ ê sî tit-beh khí-lâi chek-chōe chit sè-tāi ê lâng , in-ūi Nî-nî-bî ê lâng thiaⁿ Iok-ná ê ōe lâi hóan-hóe kóe-pìⁿ , nā-sī tī chia ū lâng khah tōa Iok-ná . ”
Siōng-tè chit-tia̍p chhin-chhiūⁿ chāi-chá , sī tōa chû-pi ; lâng nā sêng-si̍t hóan-hóe , kóe in kū ê pháiⁿ , Siōng-tè tek-khak hoaⁿ-hí sià-bián in ê chōe . Sèng-chheh kì-chài Siōng-tè ê ōe , kóng , “ Góa chí ka-kī lâi chiù-chōa . Góa bô lia̍h lâng kiâⁿ pháiⁿ tì-kàu sí chòe hoaⁿ-hí ; só͘-í lín Í-sek-lia̍t ê lâng tio̍h hóan-hóe , lī-khui lín pháiⁿ ê phín-hēng ; mi̍h-sái kiâⁿ sí ê lō͘ . ”

Iok-ná khòaⁿ Iâ-hô-hoa beh khoan-iông Nî-nî-bî siâⁿ , chiū siū-khì , kî-tó Iâ-hô-hoa kóng , “ Chú ah , góa tī pún-kok ê sî , kiám bô phah-sǹg lí ōe khoan-sù chit ê siâⁿ mah ? só͘-í góa chiah beh cháu-khì Tha-si , m̄-ài lâi . Góa chai lí sī jîn-chû ê Siōng-tè , siông-siông khǹg lîn-bín , bô kàng-lo̍h só͘ kóng ê chai-ē . Taⁿ góa kiû Iâ-hô-hoa thó góa ê sìⁿ-miā , lêng-khó͘ sí khah hó . ” Siōng-tè mn̄g i kóng , “ Lí in-ūi chit ê tāi-chì lâi siū-khì ū ha̍p mah ? ”
Hit-tia̍p Iok-ná chhut siâⁿ , tī tang-bīn chē , lī siâⁿ bô jōa hn̄g ; tī-hia ka-kī tah chi̍t ê liâu-á , tiàm tī hia chhiu-chhìn , ài khòaⁿ chit ê siâⁿ kàu bé cháiⁿ-iūⁿ . Nî-nî-bî hit-sî put-chí joa̍h , Iok-ná chē tī hia kan-khó͘ ; Iâ-hô-hoa khó-lîn i , hō͘ chi̍t châng pi-môa hoat-siⁿ , liâm-piⁿ tōa-châng , thang jia Iok-ná ê thâu-khak , lâi kóe I ê iu-būn . Chit châng si̍t-bu̍t , chiàu Hi-pek-lâi ê im , miâ kiò Ki-ka-un , káⁿ sī kāu-hio̍h ōe chòe ìm-ńg . Iok-ná tit-tio̍h chit-hō lâi jia-sin , chin hoaⁿ-hí . Kè bîn-á chá-khí Siōng-tè hō͘ thâng chhia hit châng pi-môa , chiū ta-la-khì ; kàu ji̍t chhut ê sî , Siōng-tè khí tang-hong , hit ê khì put-chí sio , koh ji̍t pha̍k Iok-ná ê thâu-khak , hō͘ I joa̍h kàu beh choa̍t-khùi ; Iok-ná chiū kóng , “ Lêng-khó͘ sí khah hó , góa m̄-ài oa̍h . ” Siōng-tè mn̄g Iok-ná kóng , “ Lí ūi-tio̍h chit châng ki-ka-un lâi siū-khì ū ha̍p-gî mah ? ” Ìn kóng , “ Góa siū-khì kàu sí , ia̍h ha̍p-gî . ”
Iâ-hô-hoa koh kóng , “ Chit châng m̄-sī lí chai ê , ia̍h m̄-sī lí chiàu-kò͘ ê , chi̍t mî hoat khí-lâi , chi̍t mî koh ta--khì , lí siōng-chhiáⁿ ū pó-sioh , hô-hòng chit ê Nî-nî-bî ê tōa-siâⁿ , ū cha̍p-jī bān khah ke ê sòe-kiáⁿ , ia̍h ū chōe-chōe cheng-siⁿ , góa kiám m̄ tio̍h pó-sioh mah ? ”
Iok-ná āu-lâi ê tāi-chì , Sèng-keng lóng bô kóng ; lán lóng bōe chai .
Siōng-tè jiâu Nî-nî-bî lâng ê sìⁿ-miā hō͘ lán thang chai Siōng-tè ê thiàⁿ lâng kàu cháiⁿ-iūⁿ . Lán ia̍h tio̍h thiàⁿ lâng , m̄-thang iàu-kín ka-kī ê tāi-chì khah kè-thâu thiàⁿ lâng ; siông-siông tio̍h hoaⁿ-hí lī-ek lâng ; chhin-chhiūⁿ Pó-lô kóng , “ Ta̍k lâng m̄-thang choan-choan kò͘ ka-kī ê tāi-chì , ia̍h tio̍h kò͘ pa̍t-lâng ê tāi-chì . ”

Tē-jī ê Iâ-lô-phó-àm chòe Í-sek-lia̍t ông ê sî , A-má-siā ê kiáⁿ O͘-se-ngá , sòa-chiap lāu-pē ê ūi , chòe Iû-tāi ông . O͘-se-ngá cha̍p-la̍k hè chē-ūi , só͘ kiâⁿ chhin-chhiūⁿ in lāu-pē A-má-siā , kap in kong Iok-a-si ê khóan , khí-thâu kiâⁿ hó ho̍k-sāi Siōng-tè . Hit-tia̍p Iû-tāi kok lāi ū sian-ti lâng put-chí ū tì-hūi , miâ Sat-ka-lī-a ; O͘-se-ngá thàn I ê kà-sī , Siōng-tè chiū pì-iū , hō͘ i khah-iâⁿ tùi-te̍k , ia̍h ta̍k hāng heng-ōng .
O͘-se-ngá ia̍h ū khí chōe-chōe kian-kò͘ ê lâu ; ū-ê tī Iâ-lō͘-sat-léng ê siâⁿ-téng , ū-ê tī lāi-soaⁿ pîⁿ-iûⁿ ê só͘-chāi , lâi pó-hō͘ I ê kok ; ia̍h tī pîⁿ-iûⁿ khui chōe-chōe chúi-chíⁿ , hō͘ i ê chhân-hn̂g , ké-chí-the̍h kap cheng-siⁿ tōa heng-ōng ; ia̍h kéng chōe-chōe peng , pī-pān kun-chong chiâu-pī , hō͘ i ê hù-kùi ê miâ-siaⁿ pò-iông tī sì-bīn ê kok .
Khó-sioh O͘-se-ngá kàu chiah heng-ōng , sim-koaⁿ pìⁿ kiau-ngō͘ , hōan-tio̍h Siōng-tè ê bēng-lēng , chū-choan ji̍p Siōng-tè ê tiān sio-hiuⁿ . Chè-si khòaⁿ-kìⁿ O͘-se-ngá ji̍p tiān-lāi , chiū tè i ji̍p , kā i kóng , “ Lí m̄-thang tī Iâ-hô-hoa ê bīn-chêng sio-hiuⁿ , to̍k-to̍k A-lûn ê kiáⁿ-sun siat-li̍p chòe chè-si--ê chiah thang . Tio̍h chhut chit ê Sèng ê só͘-chāi ; lí í-keng hōan-chōe , kiâⁿ chit ê tāi-chì , Iâ-hô-hoa tek-khak bōe hō͘ lí tit-tio̍h êng-kng . ”
O͘-se-ngá siū-khì chè-si , m̄-thiaⁿ in ê ōe , só͘-í Siōng-tè khiàn-chek i , hō͘ i khí thái-ko . Ông khiā tī tôaⁿ-piⁿ , chè-si khòaⁿ-kìⁿ i ê thâu-hia̍h khí thái-ko , sûi-sî kóaⁿ i chhut tiān , in-ūi thái-ko--ê bōe-tit-thang tiàm tī Sèng ê só͘-chāi . O͘-se-ngá chai Siōng-tè khiàn-chek i , ka-kī ia̍h sī ài kín-kín chhut-lâi . O͘-se-ngá chi̍t-sì-lâng thái-ko tio̍h tiàm pa̍t keng chhù ka-kī khiā , bōe-tit-thang koh ji̍p Iâ-hô-hoa ê tiān ; ia̍h bōe-ōe kóan-hat peh-sìⁿ , liāu-lí kok-chèng . I ê kiáⁿ Iok-thán lâi thòe i liāu-lí tāi-chì ; thèng-hāu pē sí liáu-āu , chiah sòa-chiap I chòe ông .
Lán tha̍k chit chiuⁿ thang chai Siōng-tè put-chí òan-hūn kiau-ngō͘ ê sim , chhin-chhiūⁿ Sèng-keng kóng , “ Sim kiau-ngō͘ , kàu bé tek-khak pāi-hoāi . ”

O͘-se-ngá chòe Iû-tāi ông ê sî , tē-jī ê Iâ-lô-phò-àm sí , I ê kiáⁿ Sat-ka-lī-ngá chiap-ūi chòe Í-sek-lia̍t ông , la̍k ge̍h-ji̍t kú nā-tiāⁿ , kiâⁿ pháiⁿ pài ngó͘-siōng ; Siōng-tè tāi-seng èng-ún Iâ-hō͘ beh hō͘ I ê kiáⁿ-sun chòe Í-sek-lia̍t ông koh sì-tāi kú , taⁿ í-keng ū móa , in-ūi Sat-ka-lī-ngá sī Iâ-hō͘ ê kaⁿ-ná-sun .
Ū chi̍t lâng miâ Sa-liông bô͘-hóan thâi Sat-ka-lī-ngá , chhòan-ūi chòe ông , chi̍t ge̍h-ji̍t kú ; koh ū lâng miâ Bí-ná-hiān chhut-thâu thâi Sa-liông , ka-kī chòe ông cha̍p nî kú . Bí-ná-hiān ê só͘ kiâⁿ chhin-chhiūⁿ chêng ê ông ûi-ke̍h Siōng-tè ê hoat-tō͘ , jiá tōa siū-khì ; kok ná kú ná soe-bî . Hit-tia̍p A-su̍t kok ê ông miâ Phó͘-le̍k , tòa peng lâi kong-kek Í-sek-lia̍t tōe ; Bí-ná-hiān jīn-su , hâng-ho̍k , thiu peh-sìⁿ chōe-chōe gûn chìn-kòng A-su̍t ông , chhiáⁿ I pó-hō͘ I ê ông-ūi . A-su̍t ông siū-tio̍h gûn , chiū tò-tńg khì pún-kok . 
Bí-ná-hiān sí liáu , I ê kiáⁿ Pi-ka-hat sòa-chiap chòe ông ; iû-gôan kiâⁿ pháiⁿ , chē-ūi nn̄g nî ; I ê tāi-chiòng miâ Pí-ka , bô͘-hóan thâi I , chhòan-ūi chòe ông jī-cha̍p nî kú . Pí-ka ia̍h sī chhin-chhiūⁿ tāi-seng ê ông ûi-ke̍h Siōng-tè ê hoat-tō͘ , ke-thiⁿ in kok ê chai-ē . I chòe ông ê sî , A-su̍t kok ê ông , miâ Thê-kek-la̍h-pí-lia̍t-sek , lâi kòng-phòa Í-sek-lia̍t tōe kúi-nā só͘-chāi , lia̍h chōe-chōe lâng khì A-su̍t .
Ū chi̍t lâng miâ Hô-sè-a bô͘-hóan , thâi Pí-ka chhòan-ūi , chòe ông káu nî kú . Hô-sè-a chòe ông ê sî , Í-sek-lia̍t kok hō͘ A-su̍t ông Sat-bān-í-sek húi-hoāi , lia̍h chèng-peh-sìⁿ khì pún-kok ; Í-sek-lia̍t kok chiū bô--khì . Chit ê tāi-chì ē-tóe jī-cha̍p-it chiuⁿ kóng khah siông-sè .

Iû-tāi ông Iok-thán chē-ūi , chiū-sī Í-sek-lia̍t ông Pí-ka chē-ūi ê tē-jī nî , sī hó ê lâng , kiâⁿ hó tī Iâ-hô-hoa ê bīn-chêng , chóng-sī peh-sìⁿ iû-gôan chiàu-kū hōan-tio̍h Siōng-tè ê hoat-tō͘ .
Iok-thán siu-chéng Iâ-hô-hoa ê tiān ; chhòng Iâ-lō͘-sat-léng siâⁿ-chhiûⁿ khah kian-kò͘ ; koh tī chhiū-nâ-lāi khí kò͘-siú ê lâu . Iok-thán thâi-iâⁿ A-bûn cho̍k , in chiū lâi chìn-kòng gûn , í-ki̍p tōa sió be̍h chōe-chōe . Iok-thán chiām-chiām kiông , in-ūi i kiâⁿ chèng-ti̍t ê lō͘ tī Iâ-hô-hoa ê bīn-chêng , Iâ-hô-hoa chiū pang-chān i . Iok-thán ê sî-chūn , A-lân ông Lī-sin , Í-sek-lia̍t ông Pí-ka , ha̍p-kong chòe Iû-tāi kok ê tùi-te̍k .
Iok-thán sí liáu , i ê kiáⁿ A-hap-su sòa-chiap i chē-ūi ; só͘ kiâⁿ put-chí pháiⁿ , chiū-sī chù ngó͘-siōng , ho̍k-sāi ké ê Siōng-tè Pa-le̍k , sio i ê kiáⁿ , cha-bó͘-kiáⁿ chòe chè-mi̍h .
Siōng-tè tōa siū-khì , chún A-lân ông lâi kong-kek khah-iâⁿ , lia̍h chōe-chōe peh-sìⁿ khì Tāi-má-sek ê siâⁿ ; koh chún Í-sek-lia̍t ông Pí-ka lâi phah Iû-tāi cho̍k , thâi-sí chin chōe lâng , koh lia̍h chōe-chōe peh-sìⁿ , chhiúⁿ mi̍h-kiāⁿ tò-tńg khì Sat-má-lī-a . Í-sek-lia̍t lâng iâⁿ liáu-āu , Siōng-tè ê sian-ti lâi kā in kóng , “ Lí m̄-thang lia̍h lín ê tâng-phōaⁿ chòe lô͘-châi , lâi tek-chōe Iâ-hô-hoa . ” Tāi-ke chiū chiàu sian-ti ê ōe pàng só͘ lia̍h ê peh-sìⁿ tò-khì .
Koh Í-tong lâng , Hui-lī-sū lâng lâi chau-that Iû-tāi tōe , peh-sìⁿ chin chhám , A-hap-su chiū chhiáⁿ A-su̍t ông lâi pang-chān . A-su̍t ông miâ Thê-kek-la̍h-pí-lia̍t-sek , chiū tòa peng lâi Iû-tāi tōe ; chóng-sī bô pang-chān , hóan-tńg ke-thiⁿ peh-sìⁿ ê kan-khó͘ . A-hap-su chiah chiong tiān-tn̂g-lāi , ông-kiong-lāi kap tōa-koaⁿ ê ke-ni̍h chōe-chōe mi̍h pò͘-lō͘ A-su̍t ông ; iû-gôan bô tit-tio̍h pang-chān . Iû-tāi cho̍k tú-tio̍h chiah-ê chai-ē , sī in-ūi A-hap-su tōa-tōa ûi-ke̍h Iâ-hô-hoa , peh-sìⁿ ia̍h o̍h I ê pháiⁿ . A-hap-su tú-tio̍h kan-khó͘ ê sî lóng bô hóan-hóe , it-hoat ûi-ke̍h Iâ-hô-hoa ê bēng-lēng , chiū-sī khì hiàn-chè A-lân cho̍k só͘ pài ké ê Siōng-tè , gōng-gōng phah-sǹg I ū pang-chān A-lân lâng , káⁿ ōe pang-chān lán . Tùi án-ni ka-kī chhú chōe-kòa , lâi hāi kàu Iû-tāi chèng-lâng . A-hap-su koh chiong Siōng-tè tiān-lāi ê khì-kū lâi húi-hoāi , lō͘-bé koaiⁿ-ba̍t tiān-mn̂g , tī Iâ-lō͘-sat-léng ta̍k só͘-chāi tah chè-tôaⁿ , sio-hiuⁿ ho̍k-sāi ké ê Siōng-tè , lâi jiá lia̍t-chó͘ ê Siōng-tè Iâ-hô-hoa ê tōa siū-khì . A-hap-su sí , I ê kiáⁿ Hi-se-ka sòa-chiap .

Chá Siōng-tè ēng cha̍p chi-phài kau hō͘ Iâ-lô-phò-àm , ū èng-ún i kóng , nā lóng-chóng thàn Siōng-tè ê bēng-lēng , chiū Í-sek-lia̍t kok tek-khak hō͘ i kap i ê kiáⁿ-sun kú-tn̂g chiáng-kóan . Chóng-sī Iâ-lô-phò-àm kap i ê kiáⁿ lóng bô thàn Siōng-tè ê bēng-lēng , koh liân-lūi peh-sìⁿ tek-chōe Siōng-tè , só͘-í Siōng-tè châu-bia̍t Iâ-lô-phò-àm ê ke , ēng kok hō͘ pa̍t lâng . Sin ông lóng chhin-chhiūⁿ Iâ-lô-phò-àm kiâⁿ pháiⁿ , só͘-í lóng châu-bia̍t , hō͘ lâng chai Siōng-tè chin òan-hūn pháiⁿ . Khó-sioh Í-sek-lia̍t peh-sìⁿ lóng m̄ sêng-siū kà-sī ; ông kap peh-sìⁿ ná kú ná lī-khui Siōng-tè , chng ngó͘-siōng khì pài . Siōng-tè khoan-iông i kú-kú , ài in hóan-hóe koh-chài kui tī I ; ū-sî chhe sèng ê sian-ti lâi khǹg in , peh-sìⁿ lóng bô beh thiaⁿ ; ū-sî chún tùi-te̍k lâi kong-kek in , beh kiò in chhíⁿ-gō͘ lâi hóan-hóe . Peh-sìⁿ chōe-chōe pái kan-khó͘ ê sî , kiû Siōng-tè . Siōng-tè chún , kiù in chhut tùi-te̍k ê chhiú . Kan-khó͘ kè-sin , peh-sìⁿ koh-chài bōe kì-tit Iâ-hô-hoa , liâm-piⁿ koh khì pài ngó͘-siōng . In kiâⁿ án-ni í-keng kú-kú lah , só͘-í Siōng-tè tōa siū-khì , bōe koh thun-lún--tit , chiū hō͘ tùi-te̍k lâi húi-hoāi Í-sek-lia̍t kok , lia̍h peh-sìⁿ khì gōa-kok ê só͘-chāi , Í-sek-lia̍t kok chiū bô--khì , chhin-chhiūⁿ ē-bīn só͘ kóng .
Hô-sè-a chòe Í-sek-lia̍t ông ê sî , A-su̍t kok ông miâ Sat-bān-í-sek , lâi ûi-khùn Sat-má-lī-a siâⁿ saⁿ nî kú : kàu bé phah-tó hit ê siâⁿ , lia̍h peh-sìⁿ khì A-su̍t kok . A-su̍t ông chiū poah in pún-kok kúi-nā séng ê lâng khì Sat-má-lī-a ê tōe , khiā-khí hiah-ê siâⁿ . Chiah-ê lâng lâi kàu Sat-má-lī-a khiā-khí , bōe-hiáu-tit kèng-pài chin ê Siōng-tè , iû-gôan teh pài in pún só͘-chāi ê ngó͘-siōng . Siōng-tè chek-pī in , hō͘ sai siⁿ-thòaⁿ tī in ê tiong-kan siong-hāi lâng .
Tāi-ke kiaⁿ , chàu A-su̍t ông , kóng , “ Ông só͘ poah ê peh-sìⁿ khì kàu Sat-má-lī-a sio̍k hiah-ê siâⁿ-ip khiā-khí , m̄-bat hit ê tōe-hng pún só͘ pài ê sîn-bêng ê hoat-tō͘ , só͘-í hit ê sîn-bêng chek-hoa̍t lâng , hō͘ sai siⁿ-thòaⁿ tī in tiong-kan kā sí lâng . ” Ông chiū chhut bēng-lēng kóng , “ Chêng-ji̍t só͘ lia̍h lâi ê chè-si , tiong-kan tio̍h hoa̍t-lo̍h chi̍t lâng hō͘ i tò-khì hit-ni̍h khiā-khì , chiong hit ê tōe-hng pún pài sîn-bêng ê hoat-tō͘ , lâi kà-sī lâng . ”
Án-ni-siⁿ chêng-ji̍t só͘ lia̍h khì A-su̍t tōe ê chè-si , chi̍t lâng tò-lâi Í-sek-lia̍t tōe , khiā-khí tī Pek-te̍k-lī , kà-sī chèng-lâng kèng-pài Iâ-hô-hoa ê tāi-chì . Khó-sioh chit ê chè-si káⁿ m̄-sī sio̍k tī A-lûn ê ke , Siōng-tè só͘ siat-li̍p chòe chè-si ; káⁿ-sī sio̍k tī Iâ-lô-phò-àm só͘ siat-li̍p chòe chè-si hit pòe ê lâng , pài gû-á ê siōng , kóng sī pài Iâ-hô-hoa , kî-si̍t sī ti̍t-ti̍t ûi-ke̍h Iâ-hô-hoa ê kài-bēng tē-jī tiâu . Chit hō chè-si ê kà-sī ū tām-po̍h chin-si̍t ê tō-lí , chham chōe-chōe hāng īⁿ-toan .
Chèng peh-sìⁿ siū chè-si ê kà-sī , sui-bóng kóng ū kèng-ùi Iâ-hô-hoa Siōng-tè , lóng bô tû-khì in kū ê khiàn-sńg , ta̍k lâng iû-gôan ho̍k-sāi in chó͘-kong só͘ ho̍k-sāi ê sîn-bêng , ké ê Siōng-tè , siat-li̍p chhin-chhiūⁿ lâng chòe chè-si , tah chōe-chōe chè-tôaⁿ , chiàu ka-kī ê ì-sù hiàn lé-mi̍h , ū lâng chiong ka-kī ê kiáⁿ , cha-bó͘-kiáⁿ lâi sio chòe chè , chit hō pháiⁿ ê hong-sio̍k thôan kàu hō͘-è , ia̍h chū-jiân hō͘ Siōng-tè bōe hoaⁿ-hí .

A-hap-su ê kiáⁿ Hi-se-ka chòe Iû-tāi ông , bô chhin-chhiūⁿ in lāu-pē ê khóan , sī o̍h in sian-chó͘ Tāi-pi̍t ê só͘ chòe . Iû-tāi kok í-keng chin chhám , Siōng-tè ê tiān bô khui , ta̍k só͘-chāi sī chhāi ngó͘-siōng , sio-hiuⁿ hiàn-chè hō͘ ké ê Siōng-tè , bô hiàn hō͘ Iâ-hô-hoa . Hi-se-ka ài ín-chhōa peh-sìⁿ koh kui tī Iâ-hô-hoa , chiū húi-hoāi ta̍k só͘-chāi ê ngó͘-siōng kap chè-tôaⁿ ; ia̍h húi-hoāi Mô͘-se chá-chêng só͘ chù ê tâng-chôa , in-ūi peh-sìⁿ lia̍h chòe ū siàⁿ , khì sio-hiuⁿ ho̍k-sāi . Hi-se-ka chū-chi̍p chè-si kap Lī-bī lâng , in-ūi in sī teh liāu-lí tiān-ni̍h ê tāi-chì . Í-keng chū-chi̍p , chiū ēng put-chí iàu-kín ê ōe lâi khó͘-khǹg in , kā in kóng , “ Lín tio̍h thiaⁿ ah , lán téng sè-tāi ê sī-tōa lâng pàng-sak Siōng-tè , pài ngó͘-siōng , koaiⁿ tiān-mn̂g , tī sèng-só͘ bô sio-hiuⁿ , ia̍h bô hiàn-chè tī Iâ-hô-hoa ê bīn-chêng , án-ni sī jiá Siōng-tè ê tōa siū-khì . Taⁿ góa khǹg lín koh-chài kui-óa Siōng-tè , sêng-sim kèng-pài ho̍k-sāi I ; pàng-sak ngó͘-siōng , tāi-ke kap Siōng-tè li̍p-iok , ǹg-bāng ōe soah I ê tōa siū-khì .
Chè-si kap Lī-bī lâng hoaⁿ-hí thiaⁿ ông ê ōe , liâm-piⁿ khì chéng-tùn Iâ-hô-hoa ê tiān ; lāi-bīn lâ-sâm ê mi̍h piàⁿ-chhut ; koh chhòng khì-kū , thòe A-hap-su só͘ húi-hoāi--ê pâi tī lāi-bīn .
Ta̍k hāng í-keng pī-pān hó , chiàu lé-sò͘ hō͘ Iâ-hô-hoa ê tiān chheng-khì-siùⁿ , chè-tôaⁿ , kí-toh kap ta̍k hāng sèng ê mi̍h lóng pâi , Hi-se-ka chá-chá khí-lâi , chū-chi̍p Iâ-lō͘-sat-léng ê tōa-koaⁿ , chiūⁿ tiān-tn̂g beh hiàn chè-mi̍h , jīn-chōe kiû Siōng-tè sià-bián ; chiū-sī hiàn gû , iûⁿ chōe-chōe chiah chòe sio̍k-chōe ê chè ; koh hiàn kúi-nā chheng chiah gû , iûⁿ kap lé-mi̍h chòe sio-chè , kám-un ê chè , hián-bêng chèng peh-sìⁿ kui tī Iâ-hô-hoa ; ông kap peh-sìⁿ chin hoaⁿ-hí . Lī-bī lâng ēng ta̍k hō ê ga̍k-khì gîm-si o-ló Siōng-tè , chèng-lâng hoaⁿ-hí kàu bōe-kò͘--tit .

Chāi-chá Siōng-tè kiù I ê peh-sìⁿ chhut Ai-ki̍p kok , chiū siat-li̍p Jû-oa̍t-choeh , bēng-lēng e̍k tāi ê lâng ta̍k nî tio̍h siú chòe kì-liām ; taⁿ kúi-nā tāi peh-sìⁿ bô chiàu hoat-tō͘ siú hit ê choeh . Hi-se-ka í-keng siu-chéng tiān-tn̂g hō͘ I chheng-khì-siùⁿ , chiū siat hoat-tō͘ hō͘ peh-sìⁿ chiàu Siōng-tè ê bēng-lēng siú Jû-oa̍t-choeh .
Ông kap tōa-koaⁿ siá phoe chio pún-kok kap Í-sek-lia̍t kok ê peh-sìⁿ lâi Iâ-lō͘-sat-léng siú choeh-kî , Iû-tāi chèng peh-sìⁿ tâng-sim hoaⁿ-hí thàn . Í-sek-lia̍t lâng chōe-chōe léng-chhiò tòa phoe ê chhe-sài ; iáu-kú ū lâng hoaⁿ-hí lâi Iâ-lō͘-sat-léng , kap Iû-tāi lâng tâng siú choeh-kî .
Án-ni-siⁿ chin-chōe lâng chū-chi̍p tī Iâ-lō͘-sat-léng , chiông-tiong tùi Í-sek-lia̍t tōe lâi ê , chōe-chōe iáu-bē kiâⁿ Mô͘-se só͘ thôan chiâⁿ chheng-khì ê lé-sò͘ ; chiàu hoat-tō͘ m̄-thang chia̍h choeh-iân , iáu-kú lâi chia̍h , ia̍h bô siong-hāi , in-ūi Hi-se-ka thòe in kî-tó Siōng-tè , ún i ê só͘ kiû lâi sià-bián . 
Peh-sìⁿ tiàm hia siú choeh chhit ji̍t kú , tī Siōng-tè ê bīn-chêng jīn ka-kī ê chōe , o-ló Siōng-tè ê tōa un-tián ; tāi-ke chin hoaⁿ-hí . Tāi-ke siú chhit ji̍t liáu-āu , chiū saⁿ-kap gī-lūn beh lēng-gōa koh siú chhit ji̍t . Ta̍k ji̍t o-ló Iâ-hô-hoa , hoaⁿ-hí kàu bōe-kò͘--tit . Thong Iâ-lō͘-sat-léng ia̍h sī án-ni . Siú choeh í-keng bêng-pe̍k , tāi-ke chiū khì Iû-tāi tōe ta̍k ê siâⁿ , kap Í-sek-lia̍t tōe kúi-nā só͘-chāi , hòe-bô ngó͘-siōng , chhia-tó chè-tôaⁿ , jiân-āu chiah tò-khì in ê só͘-chāi .
Ho̍k-sāi Siōng-tè ê hoat-tō͘ lé-sò͘ chōe-chōe hō͘ Iû-tāi lâng pàng hong-hòe , Hi-se-ka chhut-la̍t lóng koh heng-khí ; hun-phài chè-si kap Lī-bī lâng koh kiâⁿ in ê chit-hūn ; bēng-lēng chèng-lâng tio̍h chiong gû , iûⁿ , gō͘-kok , ké-chí ta̍k hāng chiàu hoat-tō͘ lâi hiàn , thang chòe sio-chè , sio̍k-chōe kap kám-un ê chè tī Iâ-hô-hoa ê tiān-tn̂g ; ia̍h tio̍h thiu cha̍p-hūn ê chi̍t-hūn chòe Lī-bī lâng ê lō͘-ēng . Peh-sìⁿ o̍h ông ê jia̍t-sim lóng-chóng thàn , thong kok tōa hoaⁿ-hí .
Sè-kan tē-it pêng-an ê , chiū-sī choan-sim ho̍k-sāi Siōng-tè ê lâng . Lán tī sè-kan nā o-ló Siōng-tè , chiū-sī o̍h thiⁿ-téng ê sèng-tô͘ thiⁿ-sài ê iūⁿ , chóng-sī lán tī sè-kan bōe-ōe choan-sim ho̍k-sāi Siōng-tè , in-ūi ū chōe-chōe hāng ê chó͘-tòng ; nā-sī kàu thian-tông ê sî , chiū ōe choan-sim éng-óan o-ló I bô soah .
Hi-se-ka kap peh-sìⁿ m̄-nā tit-tio̍h sim-koaⁿ pêng-an hoaⁿ-hí , koh tit-tio̍h Siōng-tè pì-iū ; Hi-se-ka chiū khah-iâⁿ Hui-lī-sū lâng , koh thoat-lī A-su̍t ông ê kóan-hat , m̄-sái chìn-kòng i .

Hi-se-ka sī put-chí hó ê lâng , iáu-kú ōe chhò-gō͘ , só͘-í tio̍h siū chek-pī . Siōng-tè chún A-su̍t ông Se-ná-ki-li̍p kong-kek Iû-tāi tōe , kong-phòa chhim-chiàm kúi-nā ê siâⁿ .
Lán m̄-chai Hi-se-ka hit-tia̍p kiâⁿ sím-mi̍h m̄-tio̍h , chiah tú-tio̍h chit hō ê chek-pī . Kiám-chhái i ê sim siūⁿ ka-kī heng-thong ê tāi-chì , chiū siⁿ-chhut kiau-ngō͘ , bô ti̍t-ti̍t óa-khò Siōng-tè , sī thàn jîn-sîn kap bú-koaⁿ ê ì-sù , óa-khò ka-kī ê khùi-la̍t siuⁿ kè-thâu , koh kiû Ai-ki̍p ông pang-chān , án-ni tú-tú ûi-ke̍h Sian-ti Í-sài-a só͘ khǹg ê ōe .
Jiân-āu Hi-se-ka hó-táⁿ ê sim lóng sit-lo̍h ; chiū chhe lâng chiong kim kap gûn chin-chōe khì hō͘ A-su̍t ông , chhiáⁿ I lī-khui Iû-tāi tōe .
Bô jōa kú A-su̍t ông koh lâi , hit-tia̍p chhe saⁿ ê tōa-koaⁿ , tòa kun-peng khì Iâ-lō͘-sat-léng , kah ông kap peh-sìⁿ lóng-chóng tio̍h liâm-piⁿ tâu-hâng , hō͘ A-su̍t ông chhian-sóa khì A-su̍t tōe . Saⁿ ê chhe-sài ê tiong-kan , chhut-thâu thòe ông kóng ê , miâ : La̍h-pek-sa-ki , kóng put-chí tōa ōe , ia̍h tōa siat-to̍k Iâ-hô-hoa Siōng-tè ê miâ .
Hi-se-ka thiaⁿ-kìⁿ hit ê ōe , sim chiū hôan-ló , thiah-li̍h8 i ê saⁿ , chhēng môa-saⁿ ji̍p tiān kiû Siōng-tè , chiong chit ê tāi-chì pâi-lia̍t tī Siōng-tè ê bīn-chêng ; koh chhe lâng khì kìⁿ Sian-ti Í-sài-a . Hōng-chhe ê lâng lóng chhēng môa-saⁿ khì , ēng ông ê ōe kā Í-sài-a kóng , “ Kin-á-ji̍t sī kan-khó͘ iu-būn ê ji̍t , A-su̍t ông chhe La̍h-pek-sa-ki lâi siat-to̍k éng-oa̍h ê Siōng-tè Iâ-hô-hoa . Lí ê Siōng-tè Iâ-hô-hoa kiám-chhái thiaⁿ-kìⁿ i ê ōe , chiū in-ūi chit ê ōe lâi chek-hoa̍t i , kiù peh-sìⁿ thoat-lī in ê chhiú ; só͘-í kiû lí thòe só͘ lâu ê peh-sìⁿ kî-tó Siōng-tè . ” Í-sài-a siū be̍k-sī , kah hōng-chhe ê lâng tio̍h hê-hok ông , kā i kóng , lóng m̄-sái kiaⁿ La̍h-pek-sa-ki ê ōe ; Siōng-tè tek-khak ōe chín-kiù .
Se-ná-ki-li̍p ê chhe-sài ia̍h tò-tńg khì hê-hok . Hit-tia̍p Se-ná-ki-li̍p thiaⁿ-kìⁿ Kó͘-si̍t ông tit-beh lâi kap I saⁿ-thâi , só͘-í bô êng thang chhōa kun-peng khì phah Iâ-lō͘-sat-léng , chiū chhòng phoe chhe lâng khì hō͘ Hi-se-ka . Phoe-lāi sī kóng tōa ōe , koh siat-to̍k Iâ-hô-hoa ê miâ , chhin-chhiūⁿ tāi-seng ê khóan-sit . Hi-se-ka chi̍h-tio̍h phoe , chiū koh ji̍p tiān-tn̂g pek-chhiat kî-tó , lóng-chóng thok-tiōng Siōng-tè . Siōng-tè chún i só͘ kiû , chhe Í-sài-a khì kìⁿ Hi-se-ka , kā i kóng Siōng-tè tek-khak kiù i , koh beh tōa-tōa chek-hoa̍t A-su̍t ông , m̄-chún i hām-hāi Iâ-lō͘-sat-léng , m̄-chún i siā chi̍t ki chìⁿ tī siâⁿ-lāi ; tek-khak hō͘ i kiàn-siàu tò-khì pún-kok .
Hit mî Siōng-tè chiū chhe thiⁿ-sài kàu A-su̍t ê iâⁿ-pôaⁿ , châu-bia̍t cha̍p-poeh bān gō͘-chheng lâng ; Se-ná-ki-li̍p kiàn-siàu tò-khì in pún-kok . Koh bô jōa-kú tī keng-biō teh kèng-pài ngó͘-siōng , i ê kiáⁿ ê tiong-kan nn̄g-lâng ji̍p-khì thâi-sí i .

Hit sî Hi-se-ka tú-tio̍h phòa-pīⁿ put-chí siong-tiōng , chha-put-to beh sí . Í-sài-a khì kìⁿ I kóng , Iâ-hô-hoa ū kóng , “ Lí nā ū sím-mi̍h beh hoan-hù , tio̍h kóng , in-ūi lí tek-khak sí , bōe koh hó . ” Hi-se-ka thiaⁿ-kìⁿ án-ni , bīn oa̍t ǹg piah kî-tó kóng , “ Iâ-hô-hoa ah , àⁿ-lo̍h siàu-liām góa kiâⁿ hó tī Lí ê bīn-chêng , chin-si̍t bô lām-sám . ” Kî-tó bêng-pe̍k , tōa thî-khàu . Iâ-hô-hoa koh be̍k-sī Í-sài-a , kā i kóng , “ Lí tio̍h koh-chài ji̍p-khì kìⁿ ông , kā i kóng , “ Góa Iâ-hô-hoa thiaⁿ-kìⁿ lí kî-tó , khòaⁿ-kìⁿ lí lâu ba̍k-sái ; góa tek-khak i-hó lí ê pīⁿ , koh saⁿ-ji̍t lí ōe chiūⁿ góa ê tiān , Góa beh thiⁿ lí ê hè-siū cha̍p-gō͘ nî , koh kiù lí kap chit ê siâⁿ thoat-lī tī A-su̍t ông ê chhiú . Góa tek-khak ūi-tio̍h ka-kī , koh ūi-tio̍h Góa ê lô͘-po̍k Tāi-pi̍t ê iân-kò͘ pó-hō͘ chit ê siâⁿ . ” Í-sài-a koh hoan-hù tio̍h the̍h bû-hoa-kó chi̍t phiáⁿ lâi kô͘ , kô͘ chiū ōe hó .
Ông thiaⁿ-kìⁿ Í-sài-a ê ōe , chiū kóng , “ Góa thái-thó ōe chai Iâ-hô-hoa tek-khak i-hó góa , hō͘ góa koh khì I ê tiān ? ū sím-mi̍h tiāu-thâu thang hō͘ góa khòaⁿ ? ” Í-sài-a ìn i kóng , “ Iâ-hô-hoa tek-khak beh ēng tiāu-thâu hō͘ lí khòaⁿ . Lí ài ji̍t-iáⁿ chìn-chêng cha̍p-tō͘ , á-sī thè-āu cha̍p-tō͘ ? ” Hi-se-ka in kóng , “ Góa ài ji̍t-iáⁿ thè cha̍p-tō͘ . ”
Í-sài-a chiū kiû Siōng-tè , Siōng-tè chún . i-se-ka kó-jiân khòaⁿ-kìⁿ ji̍t-iáⁿ thè cha̍p-tō͘ . ”
Hi-se-ka pīⁿ hó ê sî , m̄-nā khì tiān-tn̂g , koh chòe si lâi o-ló Siōng-tè .

Hi-se-ka ê sî , Pa-pí-lûn chiah chhut-miâ , ûn-ûn-á chiâⁿ-chòe iú-bêng ê kok . Pa-pí-lûn ông thiaⁿ-kìⁿ Hi-se-ka pīⁿ koh hó , chiū kià chi̍t tiuⁿ phoe lâi hō͘ i , koh kià lé-mi̍h lâi sàng i . Hi-se-ka khòaⁿ-kìⁿ Pa-pí-lûn ông chhe lâng lâi , chiū hoaⁿ-hí chiong i kok-lāi ê mi̍h lóng hō͘ in khòaⁿ . I chòe chit ê tāi-chì sī m̄-tio̍h , ài hō͘ lâng o-ló i ê êng-hián .
Í-sài-a lâi kìⁿ Hi-se-ka , mn̄g i kóng , “ Hiah-ê lâng tùi tah-lo̍h lâi , kap lí kóng sím-mi̍h ? ” Hi-se-ka ìn kóng , “ Tùi hn̄g-hn̄g lâi , chiū-sī Pa-pí-lûn . ” Í-sài-a koh mn̄g , “ In tī hông-kiong lāi só͘ khòaⁿ sī sím-mi̍h ? ” Ìn kóng , “ Thong hông-kiong lāi hú-khò͘ ê mi̍h lóng-chóng hō͘ i khòaⁿ . ” Í-sài-a kóng , “ Tio̍h thiaⁿ Iâ-hô-hoa ê ōe , tùi chāi-chá kàu taⁿ , lí hông-kiong lāi ê mi̍h , kap lí lia̍t-chó͘ só͘ chek-chū ê , lóng-chóng ōe chhian-sóa khì Pa-pí-lûn , bô lâu chi̍t hāng ; lí ê kiáⁿ-sun hō͘ lâng lia̍h-khì chòe Pa-pí-lûn ông ê thài-kàm ? ”
Hi-se-ka thiaⁿ-kìⁿ án-ni , chai ka-kī ū chōe , chiū kā Í-sài-a kóng , “ Lí só͘ thôan Iâ-hô-hoa ê ōe put-chí hó ; ” kóng , “ Góa iáu tī-teh ê ji̍t , iû-gôan hióng-siū pêng-an , kiám m̄-sī hó mah ? ”
Hiah-ê cha̍p-gō͘ nî móa , Hi-se-ka chiū sí , bâi-chòng tī Tāi-pi̍t ê hō͘-è ê thióng-tōe . Iû-tāi cho̍k kap Iâ-lō͘-sat-léng ê peh-sìⁿ lóng chun-kèng i .

Hi-se-ka í-keng sí , I ê kiáⁿ Má-ná-se cha̍p-jī hè sòa-chiap i , chòe Iû-tāi ông gō͘-cha̍p-gō͘ nî kú . I lóng bô o̍h i ê lāu-pē ê hó khóan-sit , hóan-tńg khì pài ké ê Siōng-tè Pa-le̍k . Chòe ông ê sî , chiū chiong in lāu-pē chá-ji̍t só͘ húi-hoāi ê chè-tôaⁿ koh-chài khí , ia̍h pài ji̍t , ge̍h , chhiⁿ-sîn , chiong i ê kiáⁿ sio lâi hiàn-chè , ēng ké ê Siōng-tè ê siōng chhāi tī Iâ-hô-hoa ê tiān , koh khún-tio̍k hāi-sí chōe-chōe lâng . Iû-tāi ê peh-sìⁿ o̍h i ê khóan , thong kok pōe-ge̍k Iâ-hô-hoa , kiâⁿ chōe-chōe hāng ê put-gī , hōan-tio̍h Siōng-tè ê tōa siū-khì . Siōng-tè chhe sian-ti lâi khǹg ông kap peh-sìⁿ ; in lóng m̄-khéng thiaⁿ . Tùi án-ni Í-sài-a chêng-ji̍t kā Hi-se-ka só͘ kóng ê kan-khó͘ taⁿ teh-beh kàu . Iâ-hô-hoa chhut-chāi A-su̍t kok ê kun-tiúⁿ lâi lia̍h Má-ná-se , ēng thi̍h-liān pa̍k , ah kàu Pa-pí-lûn siâⁿ . Má-ná-se tī hia teh siū kan-khó͘ , sim chiū hóan-hóe , chai sī pōe-ge̍k Siōng-tè chiah tú-tio̍h án-ni . I chiū kiû Siōng-tè , koh tī Siōng-t è ê bīn-chêng ka-kī khiam-pi . Iâ-hô-hoa chún i só͘ kiû , hō͘ i koh tò-lâi Iâ-lō͘-sat-léng chòe ông . Tùi án-ni Má-ná-se chai Iâ-hô-hoa chin-chiàⁿ sī Siōng-tè ; bô koh-chài ho̍k-sāi ngó͘-siōng , sòa húi-hoāi i ê chè-tôaⁿ , bēng-lēng thong-kok ê peh-sìⁿ tio̍h kiû chin ê Siōng-tè ; khó-sioh peh-sìⁿ bô choan-sim thàn .
Má-ná-se sí liáu , i ê kiáⁿ A-bûn sòa-chiap i ê ūi , chòe ông nn̄g nî kú ; kiâⁿ pháiⁿ tī Iâ-hô-hoa ê bīn-chêng , bô o̍h i ê lāu-pē lō͘-bé hóan-hóe ê khóan-sit , sī hōan-chōe koh-khah siong-tiōng . I ê jîn-sîn hóan , thâi i tī hông-kiong lāi . Peh-sìⁿ chiah siat-li̍p i ê kiáⁿ Iok-se-a chòe ông .

Iok-se-a chòe ông ê sî poeh hè nā-tiāⁿ . I tī Iâ-lō͘-sat-léng chòe ông saⁿ-cha̍p-it nî , kiâⁿ Iâ-hô-hoa só͘ hoaⁿ-hí ê , chim-chiok o̍h i ê chó͘ Tāi-pi̍t ê só͘ kiâⁿ . Chē-ūi tē poeh nî , chiū-sī cha̍p-gō͘ hè , chiah jia̍t-sim lâi ho̍k-sāi i ê chó͘ Tāi-pi̍t ê Siōng-tè .
Siōng-tè thiaⁿ i ê kî-tó , chiàu-kò͘ i , ēng Sèng Sîn lâi khui i ê sim-khiàu , hō͘ i ōe-hiáu-tit liāu-lí kok-lāi ê tāi-chì .
Chē-ūi cha̍p-jī nî , piàn Iû-tāi tōe kap Iâ-lō͘-sat-léng ê siâⁿ , chhut-la̍t húi-hoāi ta̍k hō ê ngó͘-siōng kap chè-tôaⁿ ; chiong ngó͘-siōng tûi chiâⁿ hún , iā tī chè ngó͘-siōng ê lâng ê bōng , koh chiong pài Pa-le̍k ê chè-si ê kut-hâi sio tī Pa-le̍k ê tôaⁿ-téng .
Iok-se-a chē-ūi cha̍p-poeh nî , siat-hoat beh siu-lí Iâ-hô-hoa ê tiān , chiū hoan-hù lâng lâi chòe chit ê tāi-chì . Ông chiong peh-sìⁿ só͘ thiu lâi lok tī Iâ-hô-hoa ê tiān ê gûn , kau siu-lí tiān ê lâng , hō͘ in khì bé chhâ-liāu kap chio̍h , khì chòe siu-lí ê lō͘-ēng . Hiah-ê sai-hū sī láu-si̍t kong-tō ; só͘-í ông kap peh-sìⁿ lóng sìn i , ēng gûn kau hō͘ in , m̄-sái kap i sǹg-siàu .
Lán eng-kai tio̍h o̍h chit hō ê khóan-sit , ta̍k hāng tio̍h chûn liông-sim . Kiám-chhái hō͘ lâng thok-tiōng bóe mi̍h , m̄-thang siūⁿ beh thau thàn ; á-sī chòe seng-lí , tio̍h kong-tō , m̄-thang phiàn lâng chi̍t ê chîⁿ . Lán tio̍h kì-tit teh chòe sím-mi̍h tāi-chì , sī chhin-chhiūⁿ tī Siōng-tè ê bīn-chêng teh chòe .

Siu-chéng tiān ê sî , chè-si-thâu miâ Hi-le̍k-ka , hut-jiân khòaⁿ-kìⁿ chi̍t kńg lu̍t-lē ê chheh , chiū chhe chi̍t lâng miâ Sa-hoan , the̍h-khì hō͘ ông khòaⁿ . Sa-hoan tha̍k hō͘ ông thiaⁿ . Ông thiaⁿ-kìⁿ , sûi-sî thiah-li̍h8 i ê saⁿ , put-chí iu-būn .
Iû-tāi kok chāi-chá ê chheh , m̄-sī chhin-chhiūⁿ chit-tia̍p ēng chóa ìn lâi kap , sī ēng phê siá lâi kńg . Iok-se-a ê sî , Sèng-chheh iáu-bē jōa-chōe pún , ū Mô͘-se ê ngó͘-keng , kiám-chhái ū koh kúi pún ha̍p chòe chi̍t kńg . Chiàu hoat-tō͘ , gôan-pún tio̍h siu-khǹg tī Iok-kūi , chá-chêng pháiⁿ-lâng chòe ông , ài peh-sìⁿ pōe-ge̍k Iâ-hô-hoa , khì pài ké ê Siōng-tè , bô tùi-tiōng Sèng-chheh , káⁿ sī chhut-la̍t ài lóng-chóng bia̍t-bô . Lán thang phah-sǹg , ū kèng-khiân ê chè-si hit-tia̍p chiong hit kńg gôan-bûn siu-cháu , hō͘ ông chhē bōe tio̍h , bô thang bia̍t-bô . Taⁿ siu-chéng tiān ê sî chiū koh tit-tio̍h hit kńg , chiah hiàn hō͘ ông , ông thiaⁿ-kìⁿ só͘ kì-chài ê ōe , chai kok tōa gûi-hiám , in-ūi hōan-tio̍h chheh-tiong só͘ kìm--ê .
Hit-sî tī Iâ-lō͘-sat-léng , ū chi̍t ê lú sian-ti , miâ Hō͘-le̍k-tāi . Iâ-hô-hoa ēng Sèng Sîn be̍k-sī i ê sim , hō͘ i ōe kóng Siōng-tè ê ōe , Iok-se-a chiū chhe lâng khì chhéng-kàu i . Lú sian-ti kah in tio̍h hê-hok ông kóng , “ Iâ-hô-hoa kóng , Góa tek-khak kàng chai-ē tī chit ê thó͘-tōe kap peh-sìⁿ , chiàu hit kńg chheh-lāi só͘ kì-chài ê ; in-ūi Iû-tāi cho̍k pàng-sak góa , sio-hiuⁿ ho̍k-sāi pa̍t ê Siōng-tè ; só͘ kiâⁿ hōan-tio̍h góa ê siū-khì , só͘-í góa kàng chai-ē bô soah . Iû-tāi ông chhe lín lâi mn̄g góa , lín tio̍h kā i kóng , Í-sek-lia̍t ê Siōng-tè Iâ-hô-hoa ū kóng , Lí thiaⁿ-kìⁿ chheh-lāi só͘ kóng ê ōe , chai góa beh khiàn-chek chit ê siâⁿ kap peh-sìⁿ ; lí ê sim-lāi kiaⁿ-hiâⁿ , ka-kī khiam-pi hóan-hóe , thiah-li̍h8 saⁿ , thî-khàu tī góa ê bīn-chêng : in-ūi án-ni , góa àⁿ-lo̍h thiaⁿ lí , chún lí só͘ kiû , tek-khak hō͘ lí siān-chiong , jiân-āu chiah kàng chai-ē tī chit ê siâⁿ . ”
Iok-se-a chiū chiong hit ê chheh tha̍k hō͘ peh-sìⁿ thiaⁿ , koh kap Siōng-tè li̍p-iok , kóng beh choan-sim ho̍k-sāi Iâ-hô-hoa , lóng-chóng thàn chheh-lāi só͘ kì-chài . Tāi-ke lóng hoaⁿ-hí chit ê iok . Iok-se-a koh-khah jīn-chin sàu-tû thong Í-sek-lia̍t tōe pài ngó͘-siōng ê tāi-chì . Chá-ji̍t Iâ-lô-phò-àm tī Pek-lī-hêng só͘ khí ê tôaⁿ ia̍h chòe chi̍t-ē hòe-bô .
Iok-se-a bia̍t-bô ngó͘-siōng liáu , chiū bēng-lēng peh-sìⁿ siú Jû-oa̍t-choeh , ho̍k-sāi Iâ-hô-hoa . Tùi hit-tia̍p hiàn chè-lé put-chí chōe , chiàu Mô͘-se ê chheh só͘ kì-chài ê lâi kiâⁿ . Ông ēng án-ni lâi kà-sī peh-sìⁿ , só͘-í Siōng-tè kàng hok-khì hō͘ i , kap i ê kok , hō͘ in pêng-an chōe-chōe nî .
Āu-lâi Ai-ki̍p ông tùi Iû-tāi tōe keng-kè , beh phah A-su̍t kok , Iok-se-a chhut-khì kap Ai-ki̍p ông saⁿ-thâi . I chòe chit ê tāi-chì sī m̄-tio̍h , Siōng-tè bô bēng-lēng i khì , só͘-í teh saⁿ-thâi ê sî , ū tio̍h-chìⁿ siū tāng-siong . Jîn-sîn chiong chhia chài i tò-lâi Iâ-lō͘-sat-léng ; í-keng
Kúi-ūi ê tōa-koaⁿ thiaⁿ-kìⁿ chit ê jiáu-lōan ê tāi-chì , chiū tùi ông-kiong lâi Iâ-hô-hoa ê tiān ; í-keng kàu , chè-si kap ké ê sian-ti tī peh-sìⁿ ê bīn-chêng , kò Iâ-lī-bí , kóng , “ Chit ê lâng kóng lán ê siâⁿ tek-khak húi-hoāi , sī lín lóng-chóng chai ; eng-kai tio̍h hō͘ i sí . ”
Iâ-lī-bí chiū ka-kī hun-sò͘ kóng , “ Góa chin-chiàⁿ ū kóng chit ê ōe , lín chèng-lâng lóng ū thiaⁿ-kìⁿ ; chóng m̄-sī góa ka-kī kóng , sī Iâ-hô-hoa chhe góa , kah góa tio̍h kóng án-ni . Taⁿ tio̍h kóe lín ê só͘ kiâⁿ , thàn lín ê Siōng-tè Iâ-hô-hoa ê bēng-lēng , chiū Iâ-hô-hoa só͘ kóng beh kàng chai-ē ê tāi-chì tek-khak ōe soah . Góa chit-tia̍p hō͘ lín lia̍h-tio̍h , sí , oa̍h lóng sī tī lín ê chhiú-thâu , chóng-sī lín tio̍h chai Iâ-hô-hoa kah góa tio̍h kóng ê ōe , tek-khak ōe èng-giām ; lín nā thâi góa , chiū-sī thâi bô chōe ê lâng ; hit ê chōe ōe kui tī lín kap chit ê siâⁿ , kap lóng-chóng ê peh-sìⁿ . ”
Hiah-ê tōa-koaⁿ kap peh-sìⁿ thiaⁿ-kìⁿ án-ni , chiū kā chè-si kap ké ê sian-ti kóng , “ Chit ê lâng hōng lán ê Siōng-tè Iâ-hô-hoa ê miâ lâi kóng , m̄-thang thâi i . ”
Peh-sìⁿ ê tiong-kan kúi-nā ê lāu-tōa khí-lâi , ín sian-ti Bí-ka ê tāi-chì , khǹg chèng peh-sìⁿ kóng , “ Tng Hi-se-ka ông ê sî , Bí-ka chòe sian-ti , kā Iû-tāi chèng peh-sìⁿ kóng , Bān-mi̍h ê Chú Iâ-hô-hoa kóng , Lâng teh-beh lôe Sûn-siâⁿ ê tōe pìⁿ chòe chhin-chhiūⁿ chhân-hn̂g , Iâ-lō͘-sat-léng teh-beh pìⁿ chòe chhiū-nâ . Hi-se-ka kap peh-sìⁿ kiám ū hāi-sí Bí-ka mah ? Kiám bô Kèng-ùi Iâ-hô-hoa , kiû i lîn-bín ? Iâ-hô-hoa ū hê-sim tńg-ì , só͘-í chai-ē bô kàng-lo̍h . Taⁿ lán nā thâi Iâ-lī-bí , tek-khak siū chai-ē . ”
Chha-put-to hit sî-chūn koh ū chi̍t ê sian-ti miâ O͘-lī-a , ia̍h hōng Siōng-tè ê bēng-lēng , kóng Iâ-lō͘-sat-léng ê tāi-chì , kap Iâ-lī-bí ê ōe pîⁿ-pîⁿ . Ông thiaⁿ-kìⁿ chit ê tāi-chì ài thâi i , O͘-lī-a chai , chiū cháu-khì Ai-ki̍p ê tōe . Ông chhe lâng khì lia̍h i lâi thâi ; nā-sī Iâ-lī-bí tit-tio̍h pó-hō͘ . 

Siōng-tè bēng-lēng Iâ-lī-bí tio̍h koh khǹg peh-sìⁿ hóan-hóe , chiū kah i siá Siōng-tè ê ōe tī chheh-ni̍h . Che sī Siōng-tè ê tōa-un , m̄-ài châu-bia̍t I ê peh-sìⁿ . Chiū kā Iâ-lī-bí kóng , “ Kiám-chhái Iû-tāi ê peh-sìⁿ thiaⁿ-kìⁿ góa só͘ beh kàng ê chai-ē , ōe hóan-hóe , lī-khui in ê pháiⁿ , góa chiū sià-bián in ê chōe-kòa . ”
Tùi hit-tia̍p Iâ-lī-bí kiò i ê pêng-iú miâ Pa-lio̍k , lâi siá Siōng-tè só͘ kóng ê ōe . Pa-lio̍k í-keng siá tī chheh , Iâ-lī-bí chiū kā i kóng , “ Góa chit-tia̍p ū chó͘-tòng , bōe-tit-thang khì Siōng-tè ê tiān ; lí tio̍h khì tiān-ni̍h , chiong chit ê chheh tha̍k hō͘ peh-sìⁿ thiaⁿ ; kiám-chhái in kam-gōan kóe pháiⁿ , Iâ-hô-hoa chiū sià-bián in . ” Pa-lio̍k chiàu Iâ-lī-bí ê ōe lâi kiâⁿ . Ū chi̍t lâng miâ Bí-kai-a , thiaⁿ-kìⁿ liáu , chiū khì ông-kiong thong-ti chiah-ê tōa-koaⁿ . Tōa-koaⁿ thiaⁿ-kìⁿ , chiū chhe lâng kiò Pa-lio̍k tòa hit pún chheh lâi tha̍k hō͘ in thiaⁿ . Pa-lio̍k chiū lâi tha̍k . Tha̍k bêng-pe̍k , chèng koaⁿ kiaⁿ-hiâⁿ , mn̄g chit ê chheh ê in-iû . Pa-lio̍k in kóng , “ Chiah-ê ōe sī Iâ-lī-bí kóng hō͘ góa siá ê . ” Tōa-koaⁿ chiū kā Pa-lio̍k kóng , “ Lí kap Iâ-lī-bí chhiáⁿ khì bi̍h--teh , m̄-thang hō͘ lâng chai ; góan beh chiong chit ê tāi-chì khì chàu ông . ” Pa-lio̍k chiū khì .
Hiah-ê tōa-koaⁿ chiong hit kńg chheh siu--khì , chiah ji̍p tiâu khì kìⁿ Iok-ngá-kèng , ēng chiah-ê ōe kā i kóng . Iok-ngá-kèng sûi-sî chhe lâng khì the̍h chheh lâi . Hit sî sī kôaⁿ-thiⁿ , ông ê chhù-lāi ū khí hé teh hang sio . Chheh í-keng the̍h lâi , tha̍k tī ông kap tōa-koaⁿ ê bīn-chêng . Ông thiaⁿ saⁿ , sì phiⁿ chiū siū-khì , ēng to lâi ui̍h8--phòa , hiat tī hé-lô͘--ni̍h . Ū kúi-nā lâng khǹg i m̄-thang sio , ông m̄ thiaⁿ , koh chhe lâng khì lia̍h Iâ-lī-bí kap Pa-lio̍k ; nā-sī chhē bōe tio̍h , in-ūi Iâ-hô-hoa khǹg-ba̍t in . Iok-ngá-kèng sui-jiân sio hit ê chheh , chóng-sī bōe-ōe hòe-bô Siōng-tè ê ōe , to̍k-to̍k ke-thiⁿ ka-kī ê chōe-kòa nā-tiāⁿ .
Siōng-tè kah Iâ-lī-bí koh chhòng chi̍t kńg , chiàu chêng ê ōe lâi siá , koh tio̍h thiⁿ kù thong-ti Iok-ngá-kèng , hō͘ i chai Iâ-hô-hoa tek-khak chek-hoa̍t i sio hit kńg chheh ê chōe ; ông ê hō͘-sû bōe sòa-chiap i ê ūi , ông ê sin-si ōe hō͘ lâng hiat-ka̍k tī gōa-bīn , ji̍t--sî siū pha̍k , mî--sî hō͘ sng tàng ; ông ê kiáⁿ-sun kap jîn-sîn ia̍h tio̍h siū tāng ê chek-hoa̍t , koh tāi-seng só͘ kóng lóng-chóng ê chai-ē tek-khak kàng-lo̍h tī chèng peh-sìⁿ . Iâ-lī-bí chiū thàn Siōng-tè ê bēng-lēng , koh chhòng chi̍t kńg kau hō͘ tāi-su Pa-lio̍k . Pa-lio̍k thàn Iâ-lī-bí ê chhù chiàu-kū lâi siá , koh ke-thiⁿ chōe-chōe ōe .
Lâng khòaⁿ-khin Siōng-tè ê khó͘-khǹg chek-pī ê ōe , chin-chiàⁿ sī hāi ka-kī , bōe thoat-lī-tit Siōng-tè ê kôan . Sèng-chheh ū kóng , “ Góa kiò lín , lín m̄ thiaⁿ góa ; lín pàng-sak góa ê tō-lí , m̄ sêng-siū góa ê kà-sī ; só͘-í chai-lān í-keng kàu , lín chiū kiaⁿ-hiâⁿ , góa beh thí-chhiò lín ; kàu hit-sî kiû góa , góa bô beh thiaⁿ ; chīn-la̍t kiû un , ia̍h bōe tit-tio̍h . In-ūi lín pêng-sò͘ bô ǹg tō-lí , bô kèng-ùi Iâ-hô-hoa , m̄ sêng-siū góa ê kà-sī , biáu-sī góa ê tō-lí , só͘-í ka-kī chhú chōe-kòa . Nā-sī lâng thiaⁿ góa ê ōe , tek-khak pêng-an khiā-khí , bô chai-ē thang kiaⁿ .

Tû Iû-tāi tōe sì-bīn kúi-nā ê sió kok í-gōa , siang-pêng ū nn̄g ê tōa kok , chiū-sī Ai-ki̍p , Pa-pí-lûn , hit-tia̍p chin béng , siông-siông saⁿ-thâi . Iû-tāi kok tī tiong-ng , chòe sòe ê kok , siang-pêng ê kun-peng siông-siông tùi Iû-tāi tōe keng-kè , Iû-tāi tōe ia̍h ta̍uh-ta̍uh chòe nn̄g ê tōa kok ê chiàn-tiûⁿ . In-ūi án-ni-siⁿ , Iû-tāi kok chin gûi-hiám , nā bô tit-tio̍h Iâ-hô-hoa pó-hō͘ , chū-jiân hòe-bô . Taⁿ khó-sioh ông kap peh-sìⁿ í-keng kū-choa̍t Iâ-hô-hoa , lóng bô beh hóan-hóe kóe-pìⁿ , chiū tī Iok-ngá-kèng chòe ông ê sî , Siōng-tè kàng-lo̍h chai-ē ná kú ná tāng .
Iok-ngá-kèng chòe ông pún tio̍h jīn Ai-ki̍p ông chòe chú , lâi chìn-kòng i . Bô jōa-kú , Pa-pí-lûn ông Nî-pò͘-kah-nî-sat í-keng khah-iâⁿ Ai-ki̍p ông , chiū kong-kek Iâ-lō͘-sat-léng , lia̍h Iok-ngá-kèng , ēng thi̍h-liān pa̍k--i , beh ah kàu Pa-pí-lûn ; āu-lâi kóe-ōaⁿ ì-sù , kap i ê iok , hō͘ i iû-gôan chòe ông , to̍k-to̍k tio̍h jīn Nî-pò͘-kah-nî-sat chòe chú , lâi chìn-kòng i .
Nî-pò͘-kah-nî-sat ia̍h ū lia̍h chōe-chōe ông-chhin kap chun-kùi ê lâng , koh chhiúⁿ tiān-tn̂g lāi chōe-chōe sèng ê khì-kū ; lâng kap mi̍h sóa khì Pa-pí-lún , sèng ê khì-kū lok tī i ê keng-biō lāi . Kè saⁿ-nî , Iok-ngá-kèng pōe-iok , tōa jiá Nî-pò͘-kah-nî-sat ê siū-khì ; Siōng-tè ia̍h chún sì-bīn ê sió-kok kiáu-jiáu Iok-ngá-kèng , kong-kek Iû-tāi tōe .
Iok-ngá-kèng sí liáu , i ê kiáⁿ Iok-ngá-kun , sòa-chiap i chòe ông , ia̍h sī kiâⁿ pháiⁿ , chē-ūi saⁿ ge̍h gōa kú . Pa-pí-lûn ông koh lâi Iâ-lō͘-sat-léng , siat-li̍p Iok-ngá-kun ê chek miâ Se-tí-ka chòe ông , lia̍h Iok-ngá-kun khì Pa-pí-lûn . Chit pái koh chhiúⁿ tiān-lāi kap hông-kiong hú-khò͘ lóng-chóng ê pó-pòe ; ia̍h lia̍h chōe-chōe chun-kùi hô-kia̍t ê lâng kap sai-hū , lóng-kiōng ū chi̍t-bān lâng , chí-ū lâu sòng-hiong lâng hō͘ Se-tí-ka kóan-lí . ( B . . 598 nî siū lia̍h ) .
Iâ-lī-bí hit-tia̍p tī-teh , Pa-pí-lûn ông chún i iû-gôan tiàm hia . Thang ēng Siōng-tè ê ōe kà-sī peh-sìⁿ .
B . . 606 nî , Pa-pí-lûn ông bēng-lēng i ê tōa-koaⁿ , miâ A-si-pí-ná , tī Í-sek-lia̍t chun-kùi ê lâng ê tiong-kan , kéng kúi-nā ê siàu-liân lâng , bô mâu-pēng , hó jîn-châi , ū tì-sek--ê , thang hō͘ in lâi kun-sûi ông ; ēng Ka-le̍k-tí lâng ê bûn-jī lâi kà-sī in . Ông koh hoan-hù tio̍h hō͘ in hó ji̍t-si̍t kap chiú , liân-liân kàu saⁿ nî , chiah hō͘ in khiā tī ông ê bīn-chêng . Tōa-koaⁿ kéng ê lâng ê tiong-kan ū Tān-í-lí , Sa-tek-la̍h , Bí-soah , A-pek-nî-ko ; chiàu ông ê bēng-lēng , ta̍k-ji̍t chiong ông-kiong lâi ê bí-niû kap chiú hō͘ in chia̍h , ài in hó hong-chu .
Chiàu Mô͘-se ê lē , kiaⁿ-liáu ông-kiong lāi ê mi̍h , ū hāng sǹg bô chheng-khì , m̄-káⁿ chia̍h . Tān-í-lí kap i saⁿ ê pêng-iú , sui-jiân bô tiàm pún-kok , ia̍h bô beh pōe-biū lu̍t-lē ; só͘-í Tān-í-lí kiû A-si-pí-ná kóng , “ Chhiáⁿ lí m̄-thang koh ēng ông ê mi̍h hō͘ góan chia̍h . ” A-si-pí-ná put-chí thiàⁿ Tān-í-lí , só͘-í bô siū-khì , chiū ìn i kóng , “ Góa kiaⁿ-liáu lí nā bô chia̍h ông ê mi̍h , ōe sán , bīn-sek ōe chhiⁿ-n̂g , bōe ta̍t-tit tâng-phōaⁿ ; án-ni ông ōe siū-khì góa , hāi-tio̍h góa ê sìⁿ-miā . ”
A-si-pí-ná í-keng phài chi̍t ê liāu-lí lim-chia̍h ê koaⁿ lâi kóan-kò͘ chí sì lâng , Tān-í-lí chiū kā chit ê koaⁿ kóng , “ Kiû lí chhiáⁿ chhì-khòaⁿ lô͘-po̍k cha̍p-ji̍t kú , hō͘ góan piān-chhài kap chúi chiū hó ; āu-lâi koh khòaⁿ góan ê bīn , pí chia̍h ông ê hó mi̍h , hiah-ê siàu-liân lâng ê bīn cháiⁿ-iūⁿ ; chiū thang chiàu lí só͘ khòaⁿ ê lâi khóan-thāi góan . ” Liāu-lí lim-chia̍h ê koaⁿ ín--i . Tān-í-lí kap saⁿ-ê pêng-iú chin hoaⁿ-hí , ta̍k-ji̍t chia̍h piān-chhài lim chúi nā-tiāⁿ . Kàu cha̍p-ji̍t , liāu-lí lim-chia̍h ê koaⁿ lâi khòaⁿ , khòaⁿ-kìⁿ in koh-khah pûi , koh-khak ióng-kiāⁿ , pí hiah-ê chia̍h ông ê hó-mi̍h ê khah-iâⁿ . Tùi hit-tia̍p hit ê koaⁿ to̍k-to̍k ēng piān-chhài hō͘ in .
Chí sì ê lâng iok-sok khek ka-kī , bô tùi-tiōng khòaⁿ-oa̍h , kiaⁿ-liáu tek-chōe Siōng-tè . Lán tio̍h o̍h in . Chit-tia̍p tī sè-kan ū chōe-chōe hāng ê m̄-hó , Siōng-tè m̄-ài lâng kiâⁿ , só͘-í lán tio̍h iok-sok ka-kī , chhin-chhiūⁿ Iâ-so͘ ū kóng , “ Lâng ài chòe Góa ê ha̍k-seng , chiū tio̍h khek ka-kī , ta̍k-ji̍t pē si̍p-jī-kè lâi tè Góa . ”

Ông só͘ tiāⁿ-tio̍h ê saⁿ-nî í-keng móa , A-si-pí-ná chhōa Tān-í-lí kap saⁿ-ê pêng-iú ji̍p-tiâu kìⁿ ông . Ông khó-mn̄g , tit chai Tān-í-lí , Sa-tek-la̍h , Bí-soah , A-pek-nî-ko , chí sì lâng ê chhang-miâ , pí thong-kok ê gâu-lâng phok-sū khah-iâⁿ cha̍p pē . Siōng-tè koh hō͘ Tān-í-lí ōe-hiáu-tit kóng bē-lâi ê tāi-chì , ia̍h ōe-hiáu-tit ôan-bāng .
Ū chi̍t mî , Nî-pò͘-kah-nî-sat ông ū bāng-kìⁿ , hō͘ i ê sim chin hôan-ló , lóng bōe khùn--tit . Thàu-chá khí-lâi , tiàu Pa-pí-lûn ê phok-sū , sai-kong , kap su̍t-sū lâi ôan-bāng . Í-keng kàu , ông chiū kā in kóng , “ Góa bāng-kìⁿ chi̍t ê bāng , sim-lāi ut-ek , ài chai hit ê ì-sù , ia̍h bōe-ōe . ” In chiū kóng , “ Kiû ông chiong bāng kā lô͘-po̍k kóng , lô͘-po̍k chiah ôan . ” Ông ìn kóng , “ Góa í-keng chhut bēng-lēng , lín nā bô chiong bāng kap bāng ê tiāu-thâu kā góa kóng , góa tek-khak thâi lín , châu-bia̍t lín ê chhù . Nā lín chiong bāng , kap bāng ê tiāu-thâu kā góa kóng-bêng , tek-khak tit-tio̍h tōa siúⁿ-sù , tōa chun-kùi . ” In koh chàu kóng , “ Chhiáⁿ ông ēng bāng kā lô͘-po̍k kóng , lô͘-po̍k chiū ōe-hiáu ôan hit ê tiāu-thâu . ” Ông koh kóng , “ Góa chai lín sī tiau-kò͘-ìbeh iân-chhiân phiàn góa ; taⁿ tio̍h chiong bāng kā góa kóng , chiū góa chai lín ōe ôan . ”
Hiah-ê lâng ìn kóng , “ Chit ê tāi-chì bô lâng chòe ōe lâi ; to̍k-to̍k tio̍h sîn-bêng chiah ōe . ” Ông chiū tōa siū-khì , bēng-lēng tio̍h châu-bia̍t lóng-chóng ê phok-sū .
Ông bēng í-keng chhut , liân Tān-í-lí kap i saⁿ ê pêng-iú ia̍h tio̍h sí , in-ūi in ia̍h sǹg sī phok-sū chāi-lāi ; nā-sī in ê tì-hūi bô kap chèng phok-sū saⁿ-tâng , sī chin ê tì-hūi , tùi Iâ-hô-hoa só͘ siúⁿ-sù--ê . Siōng-tè tek-khak ōe chiàu-kò͘ i , chiong bāng ê tāi-chì lâi chí-sī i . Tān-í-lí chiū ji̍p-khì kiû ông , tio̍h hān-sî hō͘ i , i chiū ōe chiong bāng kap tiāu-thâu kā ông kóng . Ông chún . Tān-í-lí chiah tò-tńg khì , chhiáⁿ i saⁿ ê pêng-iú saⁿ-kap kî-tó Siōng-tè , kiû I si-un ēng chit ê ún-ba̍t ê tāi-chì chí-sī in , bián-tit in kap Pa-pí-lûn ê phok-sū chòe chi̍t-ē sí . Siōng-tè hit mî be̍k-sī Tān-í-lí , hō͘ i chai hit ê bāng kap bāng ê ì-sù . Tān-í-lí ê sim put-chí to-siā o-ló thiⁿ-téng ê Siōng-tè , in-ūi ū si tōa un-tián , ún-chún i só͘ kiû . 
Tān-í-lí chiū khì chhiáⁿ sī-ōe-thâu chhōa i kìⁿ ông . Ông mn̄g Tān-í-lí kóng , “ Lí ōe-hiáu-tit góa ê bāng kap tiāu-thâu mah ? ”
Tān-í-lí ìn kóng , “ Ông só͘ mn̄g ê tāi-chì , bô chi̍t lâng ōe kā ông kóng , to̍k-to̍k thiⁿ-téng ê Siōng-tè ōe ēng ò-biāu ê tāi-chì chí-sī ông . Chit-tia̍p chit ê ún-ba̍t ê sū , góa tit-tio̍h chai , m̄-sī tùi góa pí pa̍t lâng khah ū pún-sū , ia̍h m̄-sī tùi góa ka-kī ê hó , to̍k-to̍k hō͘ ông chai ka-kī sim-lāi ê só͘ siūⁿ . ”
Tān-í-lí koh kóng , “ Ông lí bāng-kìⁿ chi̍t sian tōa siōng , put-chí êng-kng , khiā tī ông ê bīn-chêng , hit ê khóan-sit put-chí thang kiaⁿ . Hit ê thâu-khak sī ēng hó kim chù ê , heng-ha̍h kap chhiú sī ēng gûn chù ê , pak-tó͘ kap tōa-thúi sī tâng chù ê , kha-chat sī thi̍h chù ê , kha-bé kap kha-chńg-thâu-á chi̍t-pòaⁿ sī thi̍h , chi̍t-pòaⁿ sī thô͘ . Lí teh khòaⁿ chit sian siōng ê sî , koh khòaⁿ-kìⁿ chi̍t tè chio̍h , m̄-sī lâng ê chhiú só͘ chha̍k--ê , lâi kòng hit sian siōng ê kha-bé kàu chhùi-chhùi . Tùi hit-tia̍p , thi̍h , thô͘ , tâng , gûn , kim lóng-chóng chhùi-lùi-khì , jiân-āu hit tè chio̍h pìⁿ-chòe tōa soaⁿ , chhiong-móa thiⁿ-ē . Che sī ông lí só͘ bāng ê , sī Iâ-hô-hoa chí-sī , hō͘ lí thang chai āu-lâi beh kàu ê sū . ”
Tān-í-lí koh kóng hit ê bāng ê ì-sù . Chiàu lán khòaⁿ-kìⁿ bāng iàu-kín ê sū , sī chhin-chhiūⁿ ē-tóe .
Hit sian siōng , kim ê thâu-khak sī chí Pa-pí-lûn , chiū-sī Nî-pò͘-kah-nî-sat só͘ kóan ê kok ; chin êng-hián hù-kùi , kóng-khoah kiông-béng .
Gûn ê heng-ha̍h kap chhiú sī chí Pho-su kok . Nî-pò͘-kah-nî-sat sí liáu-āu , jī saⁿ-cha̍p nî , chiū Má-tāi kap Pho-su ê kun-peng hō͘ Pho-su ông Kó͘-lia̍t chhōa in lâi kong-kek Pa-pí-lûn , chiàm hit ê tōe , chiong Pa-pí-lûn chòe kiaⁿ-siâⁿ , kok khui-khoah kiông-béng .
Tâng ê pak-tó͘ kap tōa-thúi sī chí Ngá-hoan kok , ia̍h ū miâ Má-kî-tùn , ū sî ia̍h ū kiò-chòe Hi-lia̍p kok . Kó͘-lia̍t liáu-āu , iok-lio̍k nn̄g-pah nî , chiū Má-kî-tùn ê ông A-le̍k-san-tāi lâi phah Pho-su kok , ia̍h chiong Pa-pí-lûn chòe kiaⁿ-siâⁿ . I ê kok chin kông-béng , kóan-hat kàu chin hn̄g .
Thi̍h ê kha-chat , lâng ê ì-kiàn bô saⁿ-tâng . A-le̍k-san-tāi sí liáu-āu , i ê kok hun chòe sì-hūn ; tiong-kan Sū-lī-a āu-lâi chòe tōa kok . Hiah-ê ông ê tiong-kan ū chi̍t lâng , miâ An-thê-o , ke̍k chân-jím khóan-thāi Siōng-tè ê peh-sìⁿ . Thi̍h ê kha-chat káⁿ sī chí chit kok , nā-sī ū lâng phah-sǹg sī chí Lô-má kok . Chit ê kok sui-jiâu ióng-béng , ia̍h ōe húi-hoāi , chhin-chhiūⁿ kha-bé ū thô͘ chham thi̍h , bōe saⁿ-chia̍h-chhēng , bōe kú-tn̂g . Hit sian siōng iàu-kín ê ì-sù , sī lán chai lóng-chóng tùi-te̍k Siōng-tè ê kok , lō͘-bé tek-khak húi-hoāi .
Kòng hit sian siōng ê chio̍h-thâu sī chí Chú Iâ-so͘ Ki-tok ê kok , m̄-sī lâng siat-li̍p--ê , sī Siōng-tè ka-kī siat-li̍p . Iâ-so͘ chhin-chhiūⁿ tōa chio̍h , m̄-sī lâng ê chhiú só͘ chha̍k--ê , sī chū-jiân ū--ê . Chit tè chio̍h ná kú ná tōa , sī pí-phēng Iâ-so͘ ê tō-lí ná kú ná liû-thong , kàu lō͘-bé ōe chhiong-móa thiⁿ-ē , chhin-chhiūⁿ chiâⁿ tōa-soaⁿ , to̍k-to̍k chit ê kok ōe kú-tn̂g bô soah .
Tān-í-lí kóng soah , Nî-pò͘-kah-nî-sat ông phak tī i ê bīn-chêng pài i , ēng chōe-chōe mi̍h siúⁿ i , koh hong i chòe Pa-pí-lûn tē-it tōa ê koaⁿ .
Tān-í-lí í-keng tit-tio̍h chit hō êng-hián , ia̍h bô bōe-kì-tit i saⁿ ê pêng-iú ; thòe in kiû ông tio̍h phài in tī-lí Pa-pí-lûn ê sū . Ông chún . Tān-í-lí chi̍t-sì-lâng chun-kùi , iû-gôan jia̍t-sim ho̍k-sāi Siōng-tè .

Nî-pò͘-kah-nî-sat ông bat chi̍t pái chhòng-chō chi̍t sian kim-siōng , koâiⁿ la̍k-cha̍p chhioh , khoah la̍k chhioh , hē tī Pa-pí-lûn Tō͘-la̍h ê pîⁿ-iûⁿ . Chhut bēng kah thong-kok ê bûn-bú koaⁿ-ôan tio̍h lâi pài chit sian siōng . Chōe-chōe lâng í-keng chū-chi̍p , thôan-bēng ê lâng tōa siaⁿ kiò kóng , “ Lín nā thiaⁿ-kìⁿ hō-thâu kap ta̍k hō ga̍k-khì ê siaⁿ , chiū tio̍h phak-teh pài ông só͘ li̍p ê siōng ; nā m̄-khéng pài--ê , tek-khak sûi-sî lia̍h i hiat tī hé-lô͘--ni̍h . ”
Sa-tek-la̍h , Bí-soah , A-pek-nî-ko siūⁿ bōe-tit-thang thàn chit ê bēng-lēng , in-ūi in bô pài kè ê Siōng-tè . Iâ-hô-hoa ū kóng , “ Tû góa í-gōa , m̄-thang ū pa̍t ê Siōng-tè , ia̍h m̄-thang tiau-khek ngó͘-siōng , lâi kūi-pài ho̍k-sāi . ”
Ga̍k-khì tân ê siaⁿ chhut , ông kap koaⁿ-hú kap peh-sìⁿ chin-chōe , lóng phak-teh pài . Ū lâng òan-hūn Sa-tek-la̍h in saⁿ lâng , chiū chàu tī ông ê bīn-chêng kóng , “ Ông ah , lí í-keng chhut-lēng , lâng nā thiaⁿ-kìⁿ ga̍k-khì ê siaⁿ , tio̍h phak-teh pài kim-siōng ; nā m̄-khéng pài--ê , beh hiat i lo̍h hé-lô͘ . Hiān-chāi ū kúi-nā ê Iû-tāi lâng , sī lí siat-li̍p in chòe Pa-pí-lûn ê koaⁿ , chiū-sī Sa-tek-la̍h , Bí-soah , A-pek-nî-ko , in bô beh thàn ông ê bēng-lēng , m̄ ho̍k-sāi lí ê Siōng-tè , ia̍h m̄ pài lí só͘ siat-li̍p ê siōng . ” Ông thiaⁿ-kìⁿ án-ni , put-chí siū-khì , sûi-sî chhe lâng khì lia̍h in saⁿ ê lâi .
Saⁿ lâng í-keng lia̍h lâi , kàu ông ê bīn-chêng , ông mn̄g in kóng , “ Lín chin-chiàⁿ bô beh ho̍k-sāi góa ê Siōng-tè , ia̍h m̄ pài góa só͘ siat-li̍p ê kim-siōng mah ? Taⁿ tio̍h pī-pān , nā koh thiaⁿ-kìⁿ ga̍k-khì ê siaⁿ , tio̍h pài góa só͘ siat-li̍p ê siōng , góa chiū sià-bián ; lín nā m̄-khéng , chiū hiat lín lo̍h hé-lô͘ . Tah-lo̍h chi̍t ê Siōng-tè ōe kiù lín chhut góa ê chhiú ah ? ” Saⁿ lâng ìn kóng , “ Ông ah , góan só͘ ho̍k-sāi ê Siōng-tè ū kôan-lêng , ōe kiù góan chhut hé-lô͘ . Góan chai I tek-khak kiù góan chhut lí ê chhiú ; siat-sú nā bô , góan ia̍h bô beh ho̍k-sāi pa̍t Siōng-tè , ia̍h bô beh pài lí só͘ siat-li̍p ê siōng . ”
Ông thiaⁿ-kìⁿ án-ni , it-hoat siū-khì , bēng-lēng lâng hō͘ hé-lô͘ pí pêng-siông ê sî chhit-pē khah jia̍t ; chiū kah ióng-chòng ê lâng pa̍k in , in saⁿ lâng hiat--lo̍h-khì . Hé-lô͘ put-chí jia̍t , hiah-ê ióng-chòng ê lâng hō͘ hé-chi̍h nà-chhut lâi sio--sí .
Nî-pò͘-kah-nî-sat ông , kim-kim khòaⁿ hé-lô͘ , hut-jiân chin kiaⁿ ; kiò hiah-ê gī-sū ê koaⁿ , kā in kóng , “ Lán kiám m̄-sī hiat saⁿ lâng lo̍h hé-lô͘ mah ? Chit-tia̍p góan khòaⁿ-kìⁿ ū sì lâng tī-teh , ta̍k ê lóng bô pa̍k , teh kiâⁿ-lâi kiâⁿ-khì ; seng-khu bô siong-hāi , kî-tiong ū chi̍t-ê , i ê khóan-sit chhin-chhiūⁿ Siōng-tè ê Kiáⁿ . ” Nî-pò͘-kah-nî-sat ông kiâⁿ kūn-óa hé-lô͘ mn̂g , tōa siaⁿ kiò kóng , “ Sa-tek-la̍h , Bí-soah , A-pek-nî-ko , chì-koâiⁿ Siōng-tè ê lô͘-po̍k ah , tio̍h chhut-lâi . ” Saⁿ lâng chiū tùi hé-lô͘ chhut , saⁿ lóng bô sio--khì , thâu-mn̂g bô chhàu-ta , seng-khu ia̍h bô hé-lô͘ bī . Ông kap chèng koaⁿ khòaⁿ-kìⁿ án-ni , chin kî-koài .
Nî-pò͘-kah-nî-sat ông , hit-sî chiū chai Iâ-hô-hoa sī chin ê Siōng-tè , chiū o-ló i , kóng , “ To-siā Sa-tek-la̍h , Bí-soah , A-pek-nî-ko ê Siōng-tè , in-ūi ū chhe thiⁿ-sài kiù óa-khò i ê lâng . Taⁿ góa beh chhut bēng-lēng , put-lūn sím-mi̍h peh-sìⁿ , sím-mi̍h kok , sím-mi̍h cho̍k ê lâng , nā siat-to̍k Sa-tek-la̍h , Bí-soah , A-pek-nî-ko ê Siōng-tè , hit ê lâng tek-khak châu-bia̍t , in-ūi bô pa̍t ê Siōng-tè ōe kiù lâng kàu án-ni . ”
Ông hit-sî ko-seng chí saⁿ lâng ê koaⁿ-chiok .
Chit saⁿ lâng put-chí thiàⁿ Siōng-tè , phah-sǹg lêng-khó͘ lo̍h hé-lô͘ khah hó , tek-khak m̄-thang pōe-ge̍k Siōng-tè , in-ūi tek-chōe Siōng-tè sī koh-khah chhám .

Se-tí-ka chòe ông tī Iâ-lō͘-sat-léng , í-keng chiù-chōa beh hâng-ho̍k tī Nî-pò͘-kah-nî-sat ê kóan-hat ; jiân-āu thàn i ê jîn-sîn kap peh-sìⁿ ê ì-sù , pōe-pōan chiù-chōa ê iok ; só͘-í Nî-pò͘-kah-nî-sat chhe kun-peng khì kong-kek Iû-tāi tōe . Kun-peng í-keng kàu , ûi-khùn Iâ-lō͘-sat-léng ê siâⁿ , hut-jiân thiaⁿ-kìⁿ Ai-ki̍p ông chhut-lâi beh kap in kau-chiàn , in chiū chiām-sî lī-khui Iâ-lō͘-sat-léng . Hit-tia̍p Iâ-lī-bí chiong Iâ-hô-hoa ê ōe , thong-ti Iâ-lō͘-sat-léng ê lâng kóng , “ Pa-pí-lûn ê kun-peng tek-khak ōe koh lâi kong-táⁿ Iâ-lō͘-sat-léng , ēng hé lâi sio . ” In-ūi Iâ-lī-bí kóng chit hō ê ōe , koh chek-pī tāi-ke pōe-iok ê tāi-chì , chōe-chōe lâng òan-hūn i , ông ê jîn-sîn phah i , koh koaiⁿ i lo̍h kaⁿ .
Iâ-lī-bí tiàm kaⁿ-ni̍h chōe-chōe ji̍t , ông chhe lâng chhōa i lâi , àm-chīⁿ mn̄g i Iâ-hô-hoa ê bēng-lēng cháiⁿ-iūⁿ . Iâ-lī-bí ti̍t-ti̍t kā ông kóng , tek-khak ōe chiong lí kau tī Pa-pí-lûn ông ê chhiú ; koh chàu Ông kóng , “ Góa bē bat tek-chōe ông kap jîn-sîn peh-sìⁿ , koaiⁿ góa lo̍h kaⁿ sī sím-mi̍h iân-kò͘ ? Kiû lí bo̍h-tit hō͘ góa koh ji̍p hit keng kaⁿ , kiaⁿ-liáu ōe sí . ” Se-tí-ka ìn i , chiū bēng-lēng lâng koaiⁿ i tī gōa-bīn kaⁿ , koh hoan-hù ta̍k ji̍t tio̍h kiong-kip i bí-niû .
Iâ-lī-bí koh thôan Siōng-tè ê ōe kóng , “ Chit ê siâⁿ tek-khak kau hō͘ Pa-pí-lûn ông , nā m̄ khéng chhut siâⁿ ê lâng , tek-khak sí tī to-kiàm , ki-hng , un-e̍k ; nā khéng chhut siâⁿ tâu-hâng Pa-pí-lûn ông , tek-khak tit-tio̍h oa̍h . ” Hiah-ê tōa-koaⁿ siū-khì chit ê ōe , chiū tùi ông ê bīn-chêng kò Iâ-lī-bí kóng , “ Chit ê lâng ēng ōe háng , hō͘ peh-sìⁿ kap peng-teng kiaⁿ , hō͘ in bô sim-chiâⁿ thang kap Pa-pí-lûn ê lâng saⁿ-thâi ; chiū kiû ông thâi i . ” Se-tí-ka pún sī bô táⁿ ê lâng , m̄-káⁿ kóng m̄-thang thâi , in-ūi i kiaⁿ chèng jîn-sîn ; só͘-í chiū kóng , “ Chhut-chāi lín chú-ì . ” Hiah-ê koaⁿ chiū lia̍h Iâ-lī-bí , ēng soh tūi i lo̍h chíⁿ ; lo̍h hit ê chíⁿ chin kan-khó͘ , chíⁿ bô chúi , chí-ū thô͘-bê nā-tiāⁿ . Iâ-lī-bí chiū nòa tī thô͘-bê--ni̍h .
Ông-kiong lāi ū chi̍t ê thài-kàm miâ Í-pek-bí-le̍k . I thiaⁿ-kìⁿ chit ê tāi-chì , chiū khì chàu ông kóng , “ Ū lâng chòe put-chèng , tūi Sian-ti Iâ-lī-bí lo̍h chíⁿ-lāi ; hiān-chāi tī siâⁿ-lāi khiàm-kheh bí-niû , hô-hòng tī chíⁿ-lāi , kiám m̄ hō͘ i gō--sí mah ? ” Ông thiaⁿ-kìⁿ án-ni , sûi-sî kah Í-pek-bí-le̍k niá saⁿ-cha̍p lâng kín-kín kiù i khí--lâi .
Chiah-ê lâng chiū khì , the̍h kū pò͘ kap phòa-saⁿ pa̍k tī soh-ni̍h , tūi-lo̍h chíⁿ-lāi , kā Iâ-lī-bí kóng , “ Lí ēng kū pò͘ kap phóa-saⁿ pau chí nn̄g tiâu soh , ngoe̍h tī koh-ē-khang . ” Iâ-lī-bí chiàu in ê ōe lâi kiâⁿ , in chiū pui̍h8 i khí-lâi , hō͘ i iû-gôan tiàm gōa-bīn kaⁿ .
Se-tí-ka ông bô chú-chhâi , koh-chài tiàu Iâ-lī-bí lâi , ài thiaⁿ Siōng-tè ū kóng sím-mi̍h ōe á bô ? Iâ-lī-bí kā ông kóng , “ Góa nā kā lí kóng , lí ōe thâi góa ; góa nā khǹg lí , lí m̄ thàn . ” Ông àm-chīⁿ chiù-chōa kóng , “ Góa tek-khak bô hāi lí , ia̍h bô chiong lí kau hō͘ tùi-te̍k . ” Iâ-lī-bí chiah kóng , Iâ-hô-hoa ū kóng , “ Lí nā kam-gōan hâng-ho̍k Pa-pí-lûn ông , chiū lí kap lí ê ke ōe pó-chôan sìⁿ-miā , siâⁿ ia̍h bōe hō͘ in sio ; lí nā m̄-khéng hâng-ho̍k , siâⁿ tek-khak sio--khì , lí ia̍h bōe tit-tio̍h kiù ; taⁿ chhiáⁿ lí tio̍h thiaⁿ Iâ-hô-hoa ê ōe , chiah ōe tit-tio̍h pêng-an . ”
Se-tí-ka kah Iâ-lī-bí m̄-thang chiong chit ê tāi-chì kā jîn-sîn kóng ; chóng-sī pún-sin m̄-káⁿ thàn Iâ-lī-bí ê ōe .
Iâ-lī-bí iû-gôan tiàm gōa-bīn kaⁿ , ti̍t-ti̍t kàu Iâ-lō͘-sat-léng siâⁿ phòa ê ji̍t .

Se-tí-ka chē-ūi káu nî , Nî-pò͘-kah-nî-sat ông tòa peng lâi ûi-khùn Iâ-lō͘-sat-léng ; siâⁿ-lāi ki-hng , un-e̍k kúi-nā ge̍h-ji̍t ; kàu cha̍p-it nî , siâⁿ chiū phòa , Se-tí-ka kap hiah-ê bú-chiòng thàu-mî tô-cháu . Pa-pí-lûn ê kun-peng tui in . Tui-tio̍h ê sî , chiū lia̍h Se-tí-ka lâi kìⁿ Pa-pí-lûn ông . Ông put-chí pháiⁿ khóan-thāi i , tī Se-tí-ka ê bīn-chêng thâi i chiah-ê kiáⁿ , hō͘ i chhin-ba̍k khòaⁿ-kìⁿ ; ia̍h thâi Iû-tāi lóng-chóng ê tōa-koaⁿ ; koh iah Se-tí-ka ê ba̍k-chiu , ēng tâng-liān pa̍k i , ah khì Pa-pí-lûn koaiⁿ-kaⁿ kàu chi̍t-sì-lâng .
Pa-pí-lûn ê peng húi-hoāi ông-kiong , kap siâⁿ-lāi lóng-chóng tōa keng chhù , í-ki̍p Só͘-lô-bûn só͘ khí Siōng-tè ê tiān , lóng-chóng sio--khì . Tiān-lāi ê sèng-mi̍h ū-ê húi-hoāi , ū-ê tòa khì Pa-pí-lûn ; peh-sìⁿ chōe-chōe ia̍h hō͘ in lia̍h--khì ; chí-ū chhun sòng-hiong--ê nā-tiāⁿ .
Nî-pò͘-kah-nî-sat ông hoan-hù bú-koaⁿ tio̍h hó khóan-thāi Iâ-lī-bí , m̄-thang hām-hāi . Bú-koaⁿ chhe lâng pàng i chhut kaⁿ ; khòaⁿ i m̄-ài khì Pa-pí-lûn , chiū kau hō͘ Ki-tāi-lī chiàu-kò͘ . Ki-tāi-lī sī Iû-tāi lâng ; Pa-pí-lûn ông hong i chòe chóng-tok kóan só͘ lâu ê peh-sìⁿ . I khiā-khí tī Bí-su-pa ê só͘-chāi , Iâ-lī-bí ia̍h khì tiàm tī-hia .
Cháu-lī ê lâng , thiaⁿ-kìⁿ Pa-pí-lûn ông hong Ki-tāi-lī , tī Iû-tāi tōe chòe chóng-tok , chōe-chōe lâng tò-lâi kui i .
Se-tí-ka ê thài-kàm miâ Í-pek-bí-le̍k , chêng ū kiù Iâ-lī-bí chhut chíⁿ , kàu beh châu-bia̍t siâⁿ ê sî , Siōng-tè kah Iâ-lī-bí tio̍h an-ùi i ê sim , kā i kóng , Iâ-hô-hoa ū kóng , “ Góa tek-khak kiù lí , bô kau tī tùi-te̍k ê chhiú ; lí ū óa-khò góa , só͘-í góa pó-hō͘ lí , kiù lí ê sìⁿ-miā , bián-tit hō͘ to thâi-sí , góa Iâ-hô-hoa í-keng kóng . ”
Ki-tāi-lī tī Bí-su-pa khǹg peh-sìⁿ tio̍h tâu-hâng Pa-pí-lûn ông , kóng , “ Pa-pí-lûn ông chit-tia̍p thâi-iâⁿ lín , lín eng-kai tio̍h thiaⁿ i ê ōe , chiah ōe pêng-an khiā-khí chit ê só͘-chāi , m̄-sái hôan-ló . ”
Chōe-chōe lâng hoaⁿ-hí thiaⁿ i khó͘-khǹg , tī Bí-su-pa khiā-khí , lóng tit-tioh pêng-an , ū chhân-hn̂g , ké-chí-hn̂g , só͘-í tiàm hia teh phû-tô chiap , siu ké-chí chōe-chōe .
Kè bô jōa-kú , Ki-tāi-lī hō͘ ông-chhin miâ Í-si̍t-má-lī thâi-sí ; Bí-su-pa ê Iû-tāi lâng chōe-chōe kap Pa-pí-lûn ê kun-peng ia̍h hō͘ i thâi ; só͘ chhun ê hō͘ i lia̍h--khì . Jiân-āu chi̍t lâng miâ Iok-hap-lân , chhōa peng khì kap Í-si̍t-má-lī saⁿ-thâi , kiù-chhut só͘ lia̍h ê peh-sìⁿ . Í-si̍t-má-lī tô-cháu khì A-bûn ê tōe-hng . Iok-hap-lân chhōa só͘ kiù-chhut ê lâng khì Pek-lī-hêng , Iâ-lī-bí ia̍h kap in tī-teh . Tāi- ke chhiáⁿ Iâ-lī-bí thòe in kiû Siōng-tè ; ia̍h chhiáⁿ i kà-sī in , eng-kai tio̍h cháiⁿ-iūⁿ kiâⁿ . Iâ-lī-bí ín--i , chèng-lâng koh kóng tek-khak beh thàn Iâ-hô-hoa lóng-chóng só͘ hoan-hù .
Kè cha̍p ji̍t , Iâ-hô-hoa chiū be̍k-sī Iâ-lī-bí , Iâ-lī-bí chiū chū-chi̍p chèng-lâng , chiong Siōng-tè ê ōe kā in kóng . “ Siat-sú lín nā kam-gōan khiā-khí chit ê thó͘-tōe , Iâ-hô-hoa tek-khak kiù lín , bián-tit hō͘ Pa-pí-lûn ông pháiⁿ khóan-thāi ; lín nā bô beh thiaⁿ , beh khì Ai-ki̍p , Iâ-hô-koa tek-khak siū-khì , hō͘ lāi-to , un-e̍k , ki-hng , châu-bia̍t lín ; só͘-í góa khǹg lín tio̍h thiaⁿ Iâ-hô-hoa ê bēng-lēng lâi hâng-ho̍k .
Chèng-lâng tāi-seng hó-chhùi kiû Iâ-lī-bí pang-chān in , kà-sī in ; kàu chit sî , Iâ-lī-bí chiong Siōng-tè ê ōe kā in kóng , lóng m̄ tèng in tāi-ke thiaⁿ . Tāi-ke hiâm Iâ-lī-bí pe̍h-chha̍t , kóng , “ Siōng-tè bô chhe lí ēng chit hō ōe kā góan kóng , góan bô beh thiaⁿ lí . ” Tāi-ke sûi-sî pī-pān khì Ai-ki̍p . Khó-sioh Iâ-lī-bí bô ta-tit-ôa ia̍h kap in khì .
Iâ-hô-hoa tī Ai-ki̍p koh be̍k-sī lâ-lī-bí , kah i tio̍h khì kā peh-sìⁿ kóng , “ Iâ-hô-hoa ū kóng , lín í-keng khòaⁿ-kìⁿ góa kàng chai-ē tī Iû-tāi , sī in-ūi in ho̍k-sāi ngó͘-siōng chiah án-ni . Lín sui-jiân khòaⁿ-kìⁿ chit ê tāi-chì lóng bô beh hóan-hóe , sim ia̍h m̄ khiam-pi ho̍k-sāi góa , hóan-tńg pōe-ge̍k góa kúi-nā pái , chit-tia̍p koh lâi Ai-ki̍p ; góa bēng-lēng lín m̄-thang lâi , lin bô thàn góa ê ōe . Taⁿ tek-khak kàng tōa ê chai-ē lâi hêng-hoa̍t lín , tek-khak hō͘ lāi-to , un-e̍k , ki-hng lâi châu-bia̍t lín , ná chhin-chhiūⁿ chá-ji̍t tī Iâ-lō͘-sat-léng hêng-hoa̍t lín ê hiaⁿ-tī chi̍t-iūⁿ , bô chi̍t lâng cháu ōe lī ; lō͘-bé ài koh tò-lâi pún-kok--ê , lóng bōe-ōe . ”
Chiah-ê ōe chin-chiàⁿ sī tāng . Tāi-ke iáu-kú ngī-sim bô kiaⁿ Siōng-tè , koh tōa-táⁿ ìn Iâ-lī-bí kóng , “ Góan beh chiàu ka-kī ê ì-sù lâi kiâⁿ ; beh sio-hiuⁿ kèng-pài sîn-bêng , chhin-chhiūⁿ lán ê chó͘ chá-ji̍t tī Iû-tāi kok ê khóan-sit . Hit-sî lán pí chit-tia̍p koh-khah pêng-an ; ta̍k hāng mi̍h chhiong-chiok thang ēng ; ta̍k hāng tāi-chì sī hó , bô tú-tio̍h kan-khó͘ . Só͘-í góan taⁿ beh chiàu ka-kī ê ì-sù lâi kèng-pài , bô beh thiaⁿ lí só͘ kóng ê ōe . ”
Iâ-lī-bí sim chin iu-būn , koh kóng , “ Lín tio̍h thiaⁿ Iâ-hô-hoa ê ōe , kóng , tek-khak kàng chai-ē hō͘ lín , bô beh kàng hok-khì ; tiàm Ai-ki̍p kok ê Iû-tāi lâng tio̍h siū chai-iong , ū sìⁿ-miā thang tò-khì pún-kok sī kúi lâng nā-tiāⁿ ; hō͘ lín chai tah-lo̍h chi̍t-ê ê ōe , ōe èng-giām .

Sian-ti Iâ-lī-bí ê kiat-kio̍k ê tāi-chì , Sèng-chheh bô kóng , gōa-chheh só͘ kì-chài ia̍h bô saⁿ-tâng ; ū-ê kóng Iû-tāi lâng tī Ai-ki̍p put-chí òan-hūn--i , hāi-sí--i ; koh ū-ê kóng Pa-pí-lûn ê kun-peng thâi-iâⁿ Ai-ki̍p ê sî , hit-tia̍p Iâ-lī-bí hō͘ in tòa-khì Pa-pí-lûn , tī hia siān-chiong ; nā-sī bô bêng ê pîn-kù , ia̍h bô kan-sia̍p iàu-kín ê tāi-chì , in-ūi Iâ-lī-bí lī-khui sè-kan , sī lī-khui i ê kan-khó͘ , khì hióng-siū thiⁿ-téng ê hok-khì . Sèng-chheh ū kóng , “ Lâng nā chīn-tiong kàu sí , Siōng-tè tek-khak ēng éng-oa̍h ê bián-liû siúⁿ-sù i . ”
Nî-pò͘-kah-nî-sat ông , khì kong-táⁿ Ai-ki̍p kok , thâi-iâⁿ in , hit-tia̍p Siōng-tè chêng be̍k-sī Iâ-lī-bí ê ōe , ū èng-giām . Iû-tāi lâng tī hia siū châu-bia̍t , kàu beh-liáu beh-liáu , só͘ chhun--ê bô kúi lâng . Tùi án-ni thang chai pōe-ge̍k Siōng-tè ê sū , chin-chiàⁿ sī chhám .
Nî-pò͘-kah-nî-sat ông só͘ lia̍h khì Pa-pí-lûn ê Iû-tāi lâng , tiàm hia ū chōe-chōe hāng kan-khó͘ . Tī hia bô tiān , bô thang hiàn sio-chè . Sí-piⁿ ê Pa-pí-lûn lâng , lóng sī pài ngó͘-siōng , só͘-í Iû-tāi lâng siūⁿ-khí chá-ji̍t tiàm pún-kok , cháiⁿ-iūⁿ teh gîm-si o-ló kèng-pài chin ê Siōng-tè , taⁿ bô , chiū thî-khàu ; koh ka-kī chek-pī , ūi-tio̍h sím-mi̍h iân-kò͘ chiah tú-tio̍h chit ê kan-khó͘ ; sī chai ū hōan-chōe , só͘-í tú-tio̍h án-ni . Kî-tiong chōe-chōe lâng sêng-si̍t hóan-hóe jīn chōe , kiû Siōng-tè khó-lîn in .
Siōng-tè sī chû-pi ê Thiⁿ-pē , bô éng-éng pàng-sak i ê peh-sìⁿ ; in iáu-bē khì Pa-pí-lûn ê tāi-seng , Siōng-tè í-keng ū èng-ún , kè chhit-cha̍p nî beh koh chhōa in tò-lâi . Peh-sìⁿ kì-tit chit kù ōe , sim chiū an-ùi , chóng-sī in tiong-kan ū-ê lāu , thái-thó ōe chia̍h kàu hiah tn̂g hè-siū , thang koh tò-khì ah ! Só͘-í chōe-chōe lâng lóng bô sim-chiâⁿ thang gîm-si o-ló Siōng-tè , ná gîm , ba̍k-sái ná kō--lo̍h-lâi . Iáu-kú ū lâng chòe si lâi o-ló Siōng-tè .

Nî-pò͘-kah-nî-sat ông ū tōa kôan , in-ūi ū phah chōe-chōe kok ; tùi án-ni chiū kiau-ngō͘ . I í-keng tit-tio̍h pîn-kù chai Siōng-tè sī chin , ia̍h bat jīn Siōng-tè bān-pē khah-iâⁿ i só͘ pài ê sîn-bêng ; chóng-sī bô chin-chiàⁿ hóan-hóe , iû-gôan kiau-ngō͘ , tham sè-kan ê miâ-siaⁿ .
Siōng-tè ài hō͘ ông chai ka-kī ê kiau-ngō͘ , koh beh kà-sī i kap thiⁿ-ē ê lâng chai Siōng-tè chiáng-kóan thiⁿ-téng tōe-ē , só͘-í hō͘ i koh-chài bāng-kìⁿ .
Ông khùn-chhíⁿ , siūⁿ-khí chit ê bāng chin kiaⁿ , sim hôan-ló , in-ūi m̄-chai chit ê bāng sī sím-mi̍h ì-sù ; chiū tiàu Pa-pí-lûn chèng gâu-lâng lâi ôan . Hiah-ê lâng lóng bōe-hiáu-tit ôan , jiân-āu ông kì-tit Tān-í-lí gâu ôan-bāng , sûi-sî chhe lâng tiàu i lâi . Tān-í-lí chiū lâi khiā tī ông ê bīn-chêng . Ông chiū kóng , “ Tān-í-lí ah , góa chai lí hō͘ Siōng-tè ê Sîn kám-tōng , ta̍k-hāng tāi-chì lí lóng chai ; taⁿ chhiáⁿ lí ôan góa ê bāng . ” Ông sûi-sî kóng hit ê bāng hō͘ Tān-í-lí thiaⁿ .
Siōng-tè be̍k-sī Tān-í-lí hō͘ i chai bāng ê ì-sù . Hit ê ì-sù sī m̄-hó . Tān-í-lí m̄-ài kā ông kóng ; nā-sī ông kah i m̄-sái kiaⁿ , thang ti̍t-ti̍t kóng . I chiah kā ông kóng-bêng . “ Lí só͘ bāng-kìⁿ hit châng chhiū , tōa châng koh ióng , koâiⁿ kàu tú-thiⁿ , sì-hng ê lâng lóng ōe khòaⁿ-kìⁿ ; chhiū-hio̍h bō͘-sēng , ké-chí siⁿ chōe-chōe , kàu-gia̍h thang iúⁿ-chhī chèng-lâng ; iá-siù lâi khùn tī chhiū-kha , chiáu-chiah lâi hioh tī chhiū-ki . Hit châng chhiū chiū-sī chí ông lí pún-sin . Lí chit-tia̍p kôan chin tōa , chhin-chhiūⁿ thiⁿ ê koâiⁿ , tōe ê khoah . Lí koh khòaⁿ-kìⁿ chi̍t ê sèng ê thiⁿ-sài , tùi thiⁿ lo̍h-lâi , kóng tio̍h chhò hit châng chhiū , to̍k-to̍k lâu chhiū-thâu , tio̍h ēng tâng , thi̍h lâi pa̍k i , pàng hē teh phiò-lō͘ , kap iá-siù saⁿ-kap tiàm , liân-liân chhit nî kú . Góa taⁿ beh ēng hit ê tiāu-thâu kā ông kóng . Chì-koâiⁿ ê Chú í-keng tiāⁿ-tio̍h bēng-lēng , ông tek-khak hō͘ lâng kóaⁿ chhut kap iá-siù saⁿ-kap tiàm , tiàm hia chia̍h chháu chhin-chhiūⁿ gû , koh hō͘ lō͘-chúi phiò , le̍k-kè chhit-nî kú , kàu lí ōe-hiáu-tit jīn chì-koâiⁿ ê Chú , chiáng-kóan ú-tiū-lāi , ēng kok siúⁿ-sù lâng sī chhut-chāi I ê ì-sù . Ông ah , taⁿ góa khǹg lí tio̍h khì-ok kui-siān , kiâⁿ kong-gī , lîn-bín sòng-hiong lâng , chiah thang ǹg-bāng hióng-siū pêng-an khah kú . ”
Thêng chi̍t nî kú , ông lóng bô hóan-hóe ; ū chi̍t ji̍t , tī Pa-pí-lûn ê ông-kiong lāi teh kiâⁿ-iû , sim siūⁿ-khí i ê tōa-kok , chiū khoa-kháu kóng , “ Chit ê Pa-pí-lûn ê tōa siâⁿ kiám m̄-sī góa kiàn-tì ê mah ? góa chiong chit ê chòe kiaⁿ-siâⁿ , hián-bêng góa ê kôan-lêng , pò-iông góa ê êng-hián . ” The kóng ê sî , thiⁿ ū siaⁿ kóng , “ Nî-pò͘-kah-nî-sat ah , lí ōe sit kok , lâng beh kóaⁿ lí chhut , hō͘ lí kap iá-siù saⁿ-kap tiàm , chia̍h chháu chhin-chhiūⁿ gû , thèng-hāu chhit nî kè , kàu hō͘ lí chai chì-koâiⁿ ê Chú chiáng-kóan ú-tiū lāi . ” Ông liâm-piⁿ tú-tio̍h chit ê tāi-chì , chiū pìⁿ tian-kông , siū kóaⁿ-chhut , bô kap lâng tiàm , chia̍h chháu chhin-chhiūⁿ gû , lō͘-chúi phiò i ê sin-khu , kàu i ê mn̂g chhin-chhiūⁿ eng-á ê mn̂g , chńg-kah chhin-chhiūⁿ chiáu ê jiáu .
Chhin-chhiūⁿ hit châng chhiū í-keng chhò--khì , chóng-sī kun iáu lâu-teh , án-ni Siōng-tè pó-chôan Nî-pò͘-kah-nî-sat ông ê sìⁿ-miā , kè chhit nî chiū lîn-bín i , i-hó i .
Hit-sî Nî-pò͘-kah-nî-sat chiū pìⁿ-chòe khiam-sùn ; hoaⁿ-hí jīn Siōng-tè sī bān ông ê Ông , bān chú ê Chú , to̍k-to̍k I ū kôan ōe tī-lí thiⁿ-téng tōe-ē , chhut-chāi I ê ì-sù lâi kiâⁿ , bô lâng ōe chó͘-tòng . Siōng-tè koh ho̍k-tò ông ê kok , chhin-chhiūⁿ chá-ji̍t chi̍t-poaⁿ-iūⁿ .
Lán tha̍k chit chiuⁿ thang chai lâng kiau-ngō͘ sī Siōng-tè só͘ òan-hūn ê . Sèng-chheh kóng , “ Kiau-ngō͘ ê lâng Siōng-tè m̄-ti̍h , khiam-sùn ê lâng Siōng-tè siúⁿ-sù un-tián . ” Lán ê Chú Iâ-so͘ pún sī chì chun-kùi , I lîm-kàu sè-kan lóng bô kiau-ngō͘ , sī un-jiû khiam-sùn , lán chòe Iâ-so͘ ê ha̍k-seng tio̍h o̍h I ê khóan .

Nî-pò͘-kah-nî-sat ông sí liáu-āu , ū chi̍t ê ông miâ Pek-sa-sat , ia̍h sī kiau-ngō͘ ài chhia-chhí pōe-ge̍k Siōng-tè , bô lia̍h Nî-pò͘-kah-nî-sat só͘ tú-tio̍h lâi chòe kéng-kài .
Siōng-tè ê peh-sìⁿ Iû-tāi lâng kú-kú hōan-chōe , lóng m̄ hóan-hóe ; só͘-í Siōng-tè chún Pa-pí-lûn ê lâng khah-iâⁿ in , chhian-sóa chōe-chōe lâng khì Pa-pí-lûn . Nā-sī Pa-pí-lûn ông kap peh-sìⁿ chòe chit ê tāi-chì m̄-sī lóng thàn Siōng-tè ê ì-sù , sī thàn ka-kī ê tham-sim nā-tiāⁿ ; só͘-í Siōng-tè ia̍h tōa siū-khì Pa-pí-lûn , tiāⁿ-tio̍h ê ì-sù beh hòe-bô hit kok .
Chit ê tāi-chì Siōng-tè í-keng chá-chá be̍k-sī sian-ti Í-sài-a kóng , “ Pho-su , Má-tāi ê peng beh lâi kong-kek Pa-pí-lûn . ”
Ū chi̍t ê-hng , Pek-sa-sat ông pān tōa iân-sia̍h , chhiáⁿ chi̍t-chheng miâ ê koaⁿ . Teh chia̍h chiú ê sî tōa hoaⁿ-hí , ông chiū chhe lâng khì the̍h chá-ji̍t Nî-pò͘-kah-nî-sat só͘ chhiúⁿ Siōng-tè tiān-lāi ê kim-poe gûn-poe . Í-keng the̍h lâi , chiū tòe chiú lâi lim , o-ló in só͘ pài ê kim , gûn , tâng , thi̍h , chhâ , chio̍h ê ngó͘-siōng . In kiâⁿ án-ni sī tōa-tîm siat-to̍k Siōng-tè . Siōng-tè kim-kim teh khòaⁿ .
Tāi-ke teh saⁿ-kap hoaⁿ-hí , hut-jiân ū lâng ê chhiú ê chńg-thâu-á chhut-hiān siá jī tī ông-kiong lāi ê piah . Pek-sa-sat khòaⁿ-kìⁿ , tōa kiaⁿ kàu gī-gī-chhoah , sûi-sî tiàu gâu-lâng lâi , kah i tha̍k hō͘ i thiaⁿ ; ín nā ū lâng tha̍k ōe lâi , chiū beh siúⁿ-sù i tōa êng-hián .
Chiah-ê gâu- lâng ji̍p-lâi khòaⁿ hiah-ê jī , bô chi̍t ê ōe-hiáu-tit . Jiân-āu Hông-thài-hō͘ thiaⁿ-kìⁿ bô lâng ōe-hiáu tha̍k , chiū ji̍p-khì kìⁿ ông , kóng-khí chá-ji̍t Nî-pò͘-kah-nî-sat só͘ bāng ê tāi-chì , bô lâng ōe-hiáu-tit ôan , chí-ū Tān-í-lí ōe-hiáu-tit nā-tiāⁿ ; só͘-í kā ông kóng , “ Lí m̄-sái ut-ek , tio̍h tiàu Tān-í-lí lâi , i tek-khak ōe kóe hit ê jī ê ì-sù . ”
Pek-sa-sat sûi-sî chhe lâng khì tiàu Tān-í-lí lâi , í-keng kàu , khiā tī ông ê bīn-chêng . Ông kā i kóng , “ Góa thiaⁿ-kìⁿ lâng kóng , lí put-chí chhang-miâ , tōa tì-hūi , ōe chai ò-biāu ê tāi-chì . Taⁿ lí nā ōe tha̍k chiah-ê jī , kóe hit ê ì-sù hō͘ góa thiaⁿ , góa chiū ēng chí-sek ê phàu hō͘ lí chhēng , ēng kim liān-á hō͘ lí kòa , siat-li̍p lí tī-lí kok . Chit-hūn tiàm tē-saⁿ . ”
Tān-í-lí ìn kóng , “ Tōa siúⁿ-sù , góa m̄-káⁿ siu , lí thang siúⁿ-sù pa̍t lâng ; góa beh tha̍k chiah-ê jī , kóe hit ê ì-sù hō͘ ông lí chai . Ông ah , chì koâiⁿ ê Siōng-tè siúⁿ-sù lín chó͘ Nî-pò͘-kah-nî-sat tōa chun-kùi , tōa êng-hián , chèng-lâng lóng kiaⁿ i . Í-keng tit-tio̍h án-ni , sim chiū khí kiau-ngō͘ , Siōng-tè chiah lut i ê ông-ūi , tû-khì i ê êng-hián ; hō͘ i siū kóaⁿ-chhut khì kap iá-siù saⁿ-kap tiàm , kàu hō͘ i chai chì-koâiⁿ ê Siōng-tè chiáng-kóan thiⁿ-téng tōe-ē , ēng kok siúⁿ-sù lâng sī chhut-chāi I ê ì-sù . Pek-sa-sat ah , lí í-keng chai chit ê tāi-chì , iáu-kú m̄ khéng ēng khiam-pi ê sim tī Siōng-tè ê bīn-chêng , hóan-tńg pōe-ge̍k I , chhe lâng khì the̍h I tiān-lāi ê kim-poe , gûn-poe lâi tòe chiú ; koh o-ló hit hō bōe khòaⁿ-kìⁿ , bōe thiaⁿ-kìⁿ , bōe kóng-ōe ê ngó͘-siōng , nā-sī chhòng-chō thiⁿ-tōe bān-mi̍h kap hō͘ lí ū oa̍h-miā ê Siōng-tè , lí bô beh o-ló , só͘-í Siōng-tè hō͘ chhiú chhut-hiān siá chiah-ê jī . Hit ê jī chiū-sī Bí-nî Bí-nî Tí-kiat Pí-le̍k ì-sù chiū-sī Siōng-tè chiong lí ê kok sǹg chòe bêng-pe̍k lah . Siōng-tè ēng chhìn lâi chhìn lí , khòaⁿ lí bô kàu tāng . Siōng-tè chiong lí ê kok pun-khui hō͘ Má-tāi , Pho-su ê lâng . ”
Tān-í-lí kóng liáu , ông chiū ēng chí-sek ê phàu , kim liān-á siúⁿ-sù i , koh chhut-chiàu hō͘ i chòe thong-kok ê cháiⁿ-siòng . Hit-mî Pek-sa-sat hō͘ lâng thâi sí .

Pa-pí-lûn ê siâⁿ put-chí khoah-tōa kian-kò͘ hâng-ngó͘ , thong thiⁿ-ē hit-tia̍p bô chi̍t ê siâⁿ ōe kap i pí-phēng--tit . Kó͘-chá ê chheh kóng siâⁿ sī sì-kak , ū nn̄g-têng chhiûⁿ , gōa-chhiûⁿ chiu-ûi iok-lio̍k pah-chhî lí , koâiⁿ saⁿ-cha̍p-si , kāu poeh-tn̄g-gō͘ . Siâⁿ-mn̂g chi̍t-pah hù , mn̂g-sìⁿ , mn̂g-khiā , mn̂g-táu lóng sī tâng chòe . Siâⁿ-chhiûⁿ téng ū koâiⁿ-tâi nn̄g-pah gō͘-cha̍p ê , chhiûⁿ-gōa ū khui hô-kau , chhim kòa khoah . Pek-lat tōa-hô chhng-kè siâⁿ-lāi ; bô ê siang-piⁿ lóng-chóng choh chhin-chhiūⁿ tō͘-thâu , ta̍k só͘-chāi chûn ōe lo̍h-hè , khí-hè ; tō͘-thâu kháu ū tiuⁿ ài-mn̂g , ia̍h sī tâng chòe--ê . Siâⁿ lāi ū chin-chōe keng koâiⁿ lâu , ū ông-kiong , ū tōa biō , û tōa hoe-hn̂g . Siáⁿ-gōa ia̍h ū tōa tî , ū chúi-kau , kap Pek-lat hô saⁿ-thàu , hô nā tiòng-chúi , ū chiah-ê kau-lō͘ thang siau-tháu , bián-tit siâⁿ-lāi chòe tōa-chúi .
Lâng ia̍h ū kóng Kó͘-lia̍t chhōa Má-tāi , Pho-su ê kun-peng lâi kong-kek Pa-pí-lûn ê sî , chiū phòa chiah-ê chúi-kau ê khiah , hō͘ Pek-lat hô ê chúi î-chīn siau ; chúi tit-beh ta , kun-peng tùi hô-tóe kiâⁿ ji̍p siâⁿ , chiam hit ê só͘-chāi , peh-sìⁿ khòaⁿ-kìⁿ hit ê sè-bīn , chiū hâng-ho̍k , Má-tāi ê ông Tāi-lī-o͘ lāi kóan Pa-pí-lún , Chit ê tāi-chì Sèng-chheh bô kì-chài , sī gōa-chheh só͘ kóng ê , bô tek-khak chai lóng-chóng sī chin , á m̄-sī . Só͘ thang chai--ê , chiū-sī Pek-sa-sat sí liáu-āu , Má-tāi lâng Tāi-lī-o͘ chòe ông kóan Pa-pí-lûn , jiân-āu Kó͘-lia̍t ia̍h chòe ông tī hia . Hit-tia̍p liáu-āu , Pa-pí-lûn ûn-ûn-á soe-bî kàu chha-put-to chhē bô chong-chek .
Chá-chêng Í-sài-a siông-sè kóng Siōng-tè tek-khak beh húi-hoāi Pa-pí-lûn , ia̍h ū kóng beh ēng Má-tāi lâng chòe khì-kū , koh kóng beh ēng Kó͘-lia̍t chòe khì-kū , jiân-āu Iâ-lī-bí ia̍h ū siông-sè kóng Siōng-tè tek-khak húi-hoāi Pa-pí-lûn , taⁿ lóng èng-giām ( Í-sài-a 13 , 47 chiuⁿ ; Iâ-lī-bí 51 chiuⁿ ) .

Má-tāi ông Tāi-lī-o͘ chin thiàⁿ Tān-í-lí , khòaⁿ i put-chí ū tì-hūi , chiū siat-li̍p i chòe cháiⁿ-siòng .
Chèng jîn-sîn khòaⁿ-kìⁿ ông tùi-tiōng Tān-í-lí , chiū khǹg òan-tò͘ ê sim , siông-siông thau-khòaⁿ Tān-í-lí pān chèng-sū ū sím-mi̍h pē-pēng thang kò--i , chóng-sī Tān-í-lí put-chí chīn-tiong , lóng bô só͘-chāi thang hiâm--i . Tāi-ke chiū chham-siông kóng , “ Tān-í-lí siông-siông chun-thàn i ê Siōng-tè ê bēng-lēng , nā m̄-sī tùi chit hāng ê in-toaⁿ chiū bô só͘-chāi thang kò--i . ” Chèng-koaⁿ chiū ji̍p tiâu kìⁿ Tāi-lī-o͘ ông , thiám-mī i , kóng in ū saⁿ-kap gī-lūn , ài thong-kok ê lâng saⁿ-cha̍p ji̍t kú , to̍k-to̍k tio̍h pài ông nā-tiāⁿ , tû ông í-gōa , lâng nā khì pài pa̍t mi̍h , put-lūn sī sîn-bêng , á-sī lâng , chiū tio̍h hiat i lo̍h sai-hia̍t , “ Gōan ông lí tio̍h chhut-chiàu khàm-ìn lâi chòe tiāⁿ-tio̍h lē , bōe-tit-thang î-e̍k . ” Ông lóng m̄-chai in ài siat chit ê hoat-tō͘ , sī beh hāi Tān-í-lí , só͘-í chún in só͘ kiû , chhut-chiàu khàm-ìn . Chiah-ê koaⁿ chhut-khì chin hoaⁿ-hí , phah-sǹg Tān-í-lí ún-tàng tiòng in ê kè . Chai Tān-í-lí pài Siōng-tè sī jīn-chin , tek-khak bô kóe-ōaⁿ .
Tān-í-lí iû-gôan ji̍p i ê pâng , khui thang ǹg Iâ-lō͘-sat-léng , kūi-teh kèng-pài Siōng-tè , ta̍k-ji̍t saⁿ-pái chhin-chhiūⁿ i tāi-seng ê khóan-sit . Chiah-ê koaⁿ khòaⁿ-kìⁿ , chiū khì kìⁿ ông , kò Tān-í-lí , kóng , “ Ông ah , lí kiám m̄-sī í-keng chhut-lēng khàm-ìn , bēng-lēng lâng saⁿ-cha̍p ji̍t kú tio̍h kiû lí nā-tiāⁿ , nā lâng ge̍k-lēng , chiū tio̍h hiat lo̍h sai-hia̍t ? ” Ông in kóng , “ Tio̍h . ” In chiū kóng , “ Hiān-chāi ū chi̍t lâng bô thàn ông ê bēng-lēng , i ta̍k-ji̍t saⁿ-pái kūi-teh kiû i ê Siōng-tè , chiū-sī Iû-tāi ê hōan-lâng miâ Tān-í-lí . ”
Tāi-lī-o͘ thiaⁿ-kìⁿ sī Tān-í-lí , sim chin iu-būn ut-chut , siūⁿ kàu ji̍t-lo̍h , khòaⁿ ū sím-mi̍h lō͘ thang kiù i á-bô . Chiah-ê koaⁿ koh chàu kóng , “ Ông lí ê chiàu í-keng chhut , bōe-tit-thang î-e̍k . ”
Tāi-lī-o͘ chiah bēng-lēng lâng lia̍h Tān-í-lí hiat-lo̍h sai-hia̍t ; lia̍h-khì ê sî , ông kā Tān-í-lí kóng , “ Lí siông-siông só͘ ho̍k-sāi ê Siōng-tè , I tek-khak ōe kiù lí . ”
Tān-í-lí í-keng hiat-lo̍h sai-hia̍t , ông kap pah koaⁿ chhut hong-tiâu lâi hong .
Tān-lī-o͘ chiah tò-khì ông-kiong-lāi , m̄-lim , m̄-chia̍h , m̄-chún lâng tī i bīn-chêng chok-ga̍k . Thong mî bōe khùn-tit , kan-ta khòa-lū Tān-í-lí ; chá-chá khí-lâi khì sai-hia̍t , ài khòaⁿ Tān-í-lí iáu oa̍h á-bô , Kàu tè , chiū ai-siong kiò kóng , “ Siōng-tè ê lô͘-po̍k Tān-í-lí ah , lí só͘ ho̍k-sāi ê Siōng-tè kó-jiân ū kôan-lêng kiù lí thoat-lī sai ê chhùi á-bô ? ” 
Tān-í-lí ìn kóng , “ Gōan ông bān-sòe , góa ê Siōng-tè ū chhe thiⁿ-sài lo̍h-lâi n̍i̍h sai ê chhùi , hō͘ i bōe-ōe kā góa . ” Tān-lī-o͘ thiaⁿ-kìⁿ , hoaⁿ-hí kàu-bōe-kò͘--tit ; sûi-sî bēng-lēng lâng hō͘ Tān-í-lí chhut sai-hia̍t ; chhut lâi liáu , khòaⁿ i ê seng-khu lóng bô siū-siong , in-ūi i ê sim óa-khò Siōng-tè . Hit-sî ông tōa siū-khì hiah-ê kò Tān-í-lí ê lâng , chiū bēng-lēng lâng lia̍h in , í-ki̍p bó-kiáⁿ , hiat-lo̍h sai-hia̍t . In iáu-bē kàu hia̍t-tóe , sai chiū khí-lâi kā-tn̄g in ê sin-thé . Ông khòaⁿ chit ê tāi-chì , chiū jīn Tān-í-lí ê Siōng-tè sī chin , ū kôan , ōe pì-iū I ê lô͘-po̍k , ia̍h ū kôan thang hêng-hoa̍t I ê tùi-te̍k . Tāi-lī-o͘ chiū chiong chit ê tāi-chì chhut-chiàu , thong-ti thong kok ê peh-sìⁿ , bēng-lēng in tio̍h kèng-ùi Tān-í-lí só͘ ho̍k-sāi ê Siōng-tè .

Kó͘-lia̍t só͘ kóan ê kok miâ sī Pho-su kok . Kó͘-lia̍t put-chi ū tì-hūi , gâu pān-lí kok-chêng ; ia̍h gâu cheng chiàn , m̄-nā kóan Má-tāi , Pho-su , Pa-pí-lûn , lêng-gōa koh chiàm chōe-chōe só͘-chāi .
Kó͘-lia̍t kiâⁿ chi̍t hāng tē-it hó ê , chiū-sī chhut-chiàu bēng-lēng Iû-tāi lâng thang tò-khì Iâ-lō͘-sat-léng , koh khí Iâ-hô-hoa ê tiān . Che sī Iâ-hô-hoa kám-tōng Kó͘-lia̍t ông ê sim , hō͘ i lîn-bín Iû-tāi lâng .
Chāi-chá Sian-ti Iâ-lī-bí tit-tio̍h Siōng-tè be̍k-sī kóng , “ Kè chhit-cha̍p nî , Iû-tāi lâng tek-khak ōe koh tò-lâi pún-kok . ” Koh-khah chá ê sî , Sian-ti í-sài-a kóng-khí Kó͘-lia̍t ê miâ , kóng Siōng-tè beh ēng i chòe khì-kū , koh-chài khí I ê tiān tī Iâ-lō͘-sat-léng . Taⁿ sî í-keng kàu , Siōng-tè chiū ēng hong-hoat chhōa in tò-lâi , in-ūi Siōng-tè kóng kàu , kiâⁿ kàu .
Kó͘-lia̍t chhut-chiàu kóng , “ Pho-su kok ê ông Kó͘-lia̍t kóng , Thiⁿ-téng ê Siōng-tè Iâ-hô-hoa í-keng chiong thiⁿ-ē lia̍t-kok siúⁿ-sù góa , bēng-lēng góa tī Iâ-lō͘-sat-léng ê siâⁿ , kā I khí chi̍t keng tiān . Í-sek-lia̍t ê Siōng-tè Iâ-hô-hoa chin-chiàⁿ sī Siōng-tè , hōan-nā chòe I ê peh-sìⁿ , thang khì Iû-tāi ê Iâ-lō͘-sat-léng lâi khí tiān , gōan Siōng-tè pì-iū i . Ta̍k só͘-chāi ê lâng thang ēng kim gûn , cheng-siⁿ lâi sàng i , koh hō͘ i lé-mi̍h thang hiàn tī Iâ-lō͘-sat-léng Siōng-tè ê tiān . ” Iû-tāi lâng chōe-chōe chin hoaⁿ-hí tòe-khì pún-kok , in ê chhù-piⁿ ia̍h ēng chōe-chōe hāug ê mi̍h-kiāⁿ kap lé-mi̍h sàng i . Só͘-lô-pa-pek hōng ông phài , chhōa chiah-ê lâng tò-khì .
Kó͘-lia̍t ông chiong Nî-pò͘-kah-nî-sat ông tī Iâ-lō͘-sat-léng só͘ chhiúⁿ hiah-ê sèng-mi̍h sàng-hêng , hō͘ in khì hē tī sin ê tiān-lāi , kiōng ū gō͘-chheng sì-pah-kiāⁿ .
Iû-tāi lâng pī-pān beh tò-khì pún-kok , sui-jiân tio̍h kiâⁿ hn̄g lō͘ ia̍h bô hiâm . Hit pang tò-khì ê lâng kiōng ū sì-bān nn̄g-chheng saⁿ-pah la̍k-cha̍p lâng , koh ū lô͘-po̍k , lú-pī , kap chhiùⁿ-koa ê ta-po͘ , hū-jîn-lâng chin-chōe . Ia̍h ū chōe-chōe cheng-siⁿ , chiū-sī bé , lô , lo̍k-tô , lû .
Tò-lâi kàu ê sî , chiū siūⁿ beh khí-tiān , tāi-ke hoaⁿ-hí chhut gûn lâi pang-chān . Chè-si tāi-seng khí chi̍t chō tôaⁿ , ta̍k chá-khí , ta̍k ê-hng lâi hiàn sio-chè . Peh-sìⁿ koh siú choeh-kî , ài ta̍k hāng tāi-chì chiàu Siōng-tè chāi-chá só͘ bēng-lēng ê . Iâ-su-a chòe chè-si-thâu , Só͘-lô-pa-pek chòe chóng-tok . Nn̄g lâng put-chí chheng-liâm , siông-siông pang-chān peh-sìⁿ .
Chha-put-to chi̍t nî kú , hiah-ê chhâi-liā chiah pī-pān hó , ia̍h ū gûn kàu-gia̍h thang chhiàⁿ kang . Peh-sìⁿ put-chì hoaⁿ-hí tàu pang chhiú . Ū siat-li̍p Lī-bī lâng lâi tok khí tiān ê pah kang .
Hē tōe-ki ê sî , peh-sìⁿ lóng chū-chi̍p lâi khòaⁿ , hit ji̍t Iâ-lō͘-sat-léng siâⁿ chin lāu-jia̍t . Chè-si chhēng lé-ho̍k kia̍h hō-thâu , Lī-bī lâng ēng khau-poa̍t , o-ló Iâ-hô-hoa kóng , “ Iâ-hô-hoa bô m̄ hó , siông-siông khǹg lîn-bín , pì-iū Í-sek-lia̍t cho̍k . ” Peh-sìⁿ ia̍h tōa-siaⁿ o-ló , in-ūi Iâ-hô-hoa ê tīn ê tōe-ki í-keng chiâⁿ .
Tī peh-sìⁿ ê tiong-kan , lāu-tōa lâng teh thî-khàu . Siáⁿ-sū thî-khàu ? In-ūi in kì-tit chhit-cha̍p nî chêng , hit keng kū ê tiān put-chí súi , taⁿ lóng húi-hoāi , ia̍h chai chit ê sin--ê tak-khak bōe pí-tit Só͘-lô-bûn só͘ khí ê ; tùi án-ni chiah thî-khàu . Tī Pa-pí-lûn chhut-sì ê lâng , m̄-bat khòaⁿ hit keng kū tiān , in lóng teh hoaⁿ-hí . Só͘-í hit sî ū-ê thî-khàu , ū-ê hoaⁿ-hí ; nn̄g hō ê siaⁿ , thiaⁿ kàu put-chí hn̄g , lóng bô thang hun-pia̍t .

Iû-tāi lâng teh khí tiān ê sî , ū koh tú-tio̍h tùi-te̍k chó͘-tòng .
Hiah-ê tùi-te̍k sī chī-chūi ? Chiū-sī A-su̍t kok ê lâng , chá ū poaⁿ lâi Sat-má-lī-a tōe khiā-khí . In ia̍h ōe-hiáu-tit pài chin ê Siōng-tè , chóng-sī bô chīn-sim , ū koh ho̍k-sāi ngó͘-siōng ; só͘-í Siōng-tè bô hoaⁿ-hí . Chiah-ê lâng thiaⁿ-kìⁿ Iû-tāi lâng teh khí tiān , chiū lâi kìⁿ Só͘-lô͘-pa-pek kóng , “ Hō͘ góan pang-chān lín khí , góan kap lín pîⁿ-pîⁿ sī ho̍k-sāi Siōng-tè ê lâng , ia̍h ū hiàn chè-mi̍h hō͘ I . ”
Só͘-lô-pa-pek kap Iâ-su-a chai in ê ì-sù bô si̍t só͘-í in i kóng , “ Góan beh ka-kī khí , chiàu Kó͘-lia̍t ông ê bēng-lēng ; kap lín bô kan-sia̍p . ”
Hiah-ê lâng thiaⁿ-kìⁿ án-ni chiū siū-khì , sûi-sî koat-i beh hāi Iû-tāi lâng , hō͘ i ê tiān khí bōe chiâⁿ ; chiū chīn-la̍t liáu-jiáu in , koh pò͘-lō͘ gī-sū tùi ông bû-lōa in ; chón-sī Kó͘-lia̍t ông iáu teh chē-ūi ê sî , tùi-te̍k ê kè-bô͘ bô chiâⁿ . Kàu Kó͘-lia̍t ông sí liáu-āu , in chiū siōna-bûn khì hō͘ Pho-su kok ê sin ông , lâi kò Iû-tāi lâng , kóng , “ Iû-tāi lâng pún sī chō-hóan ke̍k pháiⁿ , nā hō͘ in khí tiān kap siâⁿ , Pho-su kok chiū gûi-hiám , só͘-i jîn-sîn , peh-sìⁿ í-keng siū kok-un , bōe jím-tit khòaⁿ ông siū sún-bāi ; in-ūi áu-ni chiah lâi chàu ông . Taⁿ kiû ông lí tio̍h chhâ-khó chit ê tāi-chì , tek-khak m̄-thang hō͘ i khí . ”
Ông kiaⁿ Iû-tāi lâng nā koh heng-khí , ōe chō-hóan , só͘-i chiū chhut-chiàu , hoan-hù Sat-má-lī-a lâng , kah Iû-tāi lâng liâm-piⁿ tio̍h thêng-kang , m̄-thang koh-chài khí .
Sat-má-lī-a lâng tit-tio̍h chit tiuⁿ chiàu , put-chí hoaⁿ-hí , kín-kín khì Iâ-lō͘-sat-léng , chiong ông ê ōe kā Iû-tāi lâng kóng , ēng kôan-sè lâi bián-kióng in , soah in ta̍k lâng ê kang . Iû-tāi lâng tú-tio̍h án-ni sim chin iu-būn , chóng-sī bô hoat-tit , ko͘-put-chiong tioh thàn ông ê bēng-lēng . Thèng-hān Siōng-tè ê sî kàu , chiah ōe koh khí .

Kè kúi-nā nî kú , Pho-su kok ū chi̍t ê sin ông , ia̍h miâ kiò Tāi-lī-o͘ , hó khóan-thāi Iû-tāi lâng . Khí Iâ-hô-hoa ê tiān ê sî í-keng kàu , só͘-í nn̄g ê sian-ti , chi̍t ê miâ Hap-kai , chi̍t ê miâ Sat-ka-lī-a , hōng Siōng-tè ê bēng-lēng , kah peh-sìⁿ tio̍h koh tāng-kang lâi khí tiān .
Peh-sìⁿ í-keng thêng-kang kú-kú , sīm-chì léng-tām , kóng , “ Khí Iâ-hô-hoa ê tiān ê sî iáu-bē kàu . ” Siōng-tè thiaⁿ-kìⁿ in kóng án-ni , bô hoaⁿ-hí , in-ūi khòaⁿ peh-sìⁿ bô sím-mi̍h sìn i ; só͘-í chhe sian-ti Hap-kai khì chek-ī in , kóng , “ Chit-tia̍p góa ê tiān sī pha-hng húi-hoāi , lín só͘ khiā ê chhù sī hó--ê , án-ni ha̍p-gî mah ? Lín eng-kai tio̍h séng-chhat lín ê só͘ chòe . ”
Siōng-tè hián-bêng i ê siū-khì , hō͘ thiⁿ bô lo̍h hō͘ , chháu-á ta-la-khì , ké-chí siⁿ bōe se̍k , ta̍k hāng mi̍h bōe bō͘-sēng . Iâ-hô-hoa kóng , “ Lín iā chōe-chōe chéng-chí , siū-sêng chió-chió ; lín chia̍h ia̍h bōe-tit-thang kàu pá , lim bōe-tit-thang kàu chí-khoah , chhēng ia̍h bōe-tit-thang kàu sio ; siáⁿ-sū chiah án-ni ? Sī in-ūi góa ê tiān pàng pha-hng ; lín ta̍k lâng kò͘ lín ka-kī ê chhù ; só͘-í thiⁿ koaiⁿ ba̍t , bô lō͘-chúi , tōe bōe hoat-siⁿ ; góa hō͘ pîⁿ-tōe kap soaⁿ-téng lóng ta , hō͘ gō͘-kak , chiú , iû lóng khiàm-kheh . Lín eng-kai séng-chhat lín ê só͘ chòe ; taⁿ tio̍h chiūⁿ soaⁿ khì chhú chhâ-liāu , lâi kā góa khí tiān , góa chiū hoaⁿ-hí pì-iū lín . “ Chèng-lâng thiaⁿ Iâ-hô-hoa ê ōe , chiū heng-kang khí tiān . Sō͘-lô-pa-pek kap Iâ-su-a kap sian-ti lâi bián-lē in , koh tàu pang-chān .
Tùi-te̍k chai in teh khí tiān , chiū lâi beh chó͘-tòng ; mn̄g in kóng , “ Chī-chūi kah lín khí chit keng tiān kap siâⁿ-chhiûⁿ ? ” Iû-tāi ê tiúⁿ-ló in kóng , sī thàn Kó͘-lia̍t ông ê bēng-lēng . Chiah-ê tùi-te̍k chiū siong-bûn chàu Pho-su ông Tāi-lī-o͘ , kóng-khí Iû-tāi lâng khí tiān ê tāi-chì . Kiû i tio̍h chhâ-khó khòaⁿ Kó͘-lia̍t ông chin-chiàⁿ ū kàng chiàu , beh hō͘ in koh khí Iâ-lō͘-sat-léng Siōng-tè ê tiān , á bô ?
Tāi-lī-o͘ ông chi̍h-tio̍h chàu-chiuⁿ , chiū chhe lâng khì Pa-pí-lûn ê hú-khò͘ , chhâ-khó tián-chheh , khòaⁿ Kó͘-lia̍t ông chìn-chiàⁿ ū chhut-chiàu , ún Iû-tāi khí tiān á-bô ? Kó-jiân chhē-tio̍h chi̍t kńg , kóng Kó͘-lia̍t ông gôan-nî só͘ chhut ê chiàu ; bēng-lēng ū hoan-hù Iû-tāi lâng tio̍h tò-khì Iâ-lō͘-sat-léng khí tiān .
Tāi-lī-o͘ ông sûi-sî chhut-chiàu , bēng-lēng hiah-ê kò ê lâng tio̍h lī-khui Iû-tāi lâng , in teh khí Siōng-tè ê tiān , m̄-thang chó͘-tòng . Koh bēng-lēng tio̍h thiu gûn lâi thiap in ê só͘-hùi , ia̍h bēng-lēng tio̍h ēng gû , iûⁿ kap só͘ tio̍h ēng ê mi̍h , hō͘ Iû-tāi lâng thang hiàn-chè Siōng-tè , thang lâi thòe ông kap thài-chú kî-tó , Ông ia̍h bēng-lēng , nā ū lâng bô beh thàn , chiū tio̍h thiah i ê chhù , ēng îⁿ khiā koâiⁿ , chiong hit ê lâng phia̍h tī téng-bīn .
Tùi hit-tia̍p Iû-tāi lâng bô koh tú-tio̍h chó͘-tòng ; Siōng-tè koh hoaⁿ-hí in , siúⁿ-sù hok-khì , tùi thiⁿ lo̍h hō͘ , ta̍k hāng mi̍h hoat-siⁿ bō͘-sēng . Kàu Tāi-lī-o͘ ông la̍k nî , tiān chiū khí hó .
Khí hó ê sî , peh-sìⁿ chin hoaⁿ-hí , hiàn chōe-chōe gû , iûⁿ hō͘ Siōng-tè ; koh siú Jû-oa̍t-choeh liân-liân chhi̍t ji̍t kú , o-ló kám-siā Siōng-tè , hō͘ in koh tò-lâi pún-kok khí tiān .

Tiàm Pho-su kok ê Iû-tāi lâng bô lóng-chóng kap Só͘-lô-pa-pek toe-khì , chōe-chōe iáu lâu--the . Kè kúi cha̍p nî , koh chōe-chōe lâng kap Í-su-la̍h tò-khì , nā-sī iáu ū put-chí chōe iû-gôan tiàm--the .
Pho-su kok tōa pù-ū hâng-ngó͘ khui-khoah ê sî , ū chi̍t ê ông , miâ ia̍h sī A-hap-sûi-ló͘ , pâi ke̍k tōa iân-sia̍h , chhiáⁿ lóng-chóng ê tōa-koaⁿ lâi lím-chia̍h , koh chiong kok-lāi ê hù-kùi êng-hián hō͘ in khòaⁿ , le̍k-kè chi̍t-pah poeh-cha̍p ji̍t kú . Chiah-ê ji̍t kè liáu , A-hap-sûi-ló͘ koh-chài siat chi̍t ê iân-sia̍h , chhiáⁿ kiaⁿ-siâⁿ lāi ê peh-sìⁿ , tùi chun-kùi pi-chiān , liân-liân chhit ji̍t kú . Peh-sìⁿ lim-chia̍h ê só͘-chāi , chiū-sī tī ông kong ê hoe-hn̂g . Hit só͘-chāi chéng-tùn kàu chin sóng , ēng kúi-nā sek ê iù-pò͘ chòe lî , ia̍h ēng kúi-nā sek ê sòaⁿ pa̍k lî tī thiāu--ni̍h . Thiāu sī iù ê pe̍h chio̍h . Ū khòng-chhn̂g , sī ēng kim , gûn lâi chòe , thôau-kha sī ēng kúi-nā sek ê iù-chio̍h lâi pho͘ . Ū kúi-nā hō ê kim-poe tóe chiú , nā-sī bô bián-kióng lâng lim .
Ông-hō͘ miâ Óa-si̍t-thê , ia̍h pān hū-jîn-lâng ê iân-sia̍h tī ông-kiong lāi .
Ông lim-chia̍h iáu-bē soah , ài hō͘ pah-koaⁿ kap pehg-sìⁿ khòaⁿ ông-hō͘ ê súi , chhe chhit lâng beh chhiáⁿ i chhut-lâi tī ông ê bīn-chêng . Ông-hō͘ m̄ lâi . A-hap-sûi-ló͘ thiaⁿ-kìⁿ ông-hō͘ bô beh lâi , chiū put-chí siū-khì , chhin-chhiūⁿ hé to̍h ; chiū mn̄g hiah-ê bêng-lí ê tōa-koaⁿ kóng , “ Nā chiàu lu̍t-lē , ông-hō͘ Óa-si̍t-thê tio̍h cháiⁿ-iūⁿ lâi pān , in-ūi i m̄-thiaⁿ ông ê bēng-lēng . ” Ū chi̍t ê tāi-sîn khí-lāi kóng , “ Ông-hō͘ ê só͘ kiâⁿ m̄-nā khóan-thāi ông m̄-hó , sòa ū sún-hāi ta̍k séng ê bo̍k-pek kap peh-sìⁿ . Ông-hō͘ só͘ chòe tek-khak ōe thôan kàu chèng-lâng ê hī-khang , hū-jîn-lâng chiū ōe biáu-sī i ê tiōna-hu . Ông nā lia̍h jîn-sîn ê ōe chòe tio̍h , chiū tio̍h chhut-chiàu pián ông-hō͘ , koh kéngkhah hó tek-hēng ê lâng , siat-li̍p i chòe ông-hō͘ . Ia̍h tio̍h chhut-chiàu , ông ê kok khoah-tōa , piàn-piàn thong-ti kok-lāi ê lâng , chiah ōe hō͘ hū-jîn-lâng lóng-chóng chun-kèng i ê tiōn-hu . ”
Ông kap chiah-ê bo̍k-pek lóng hoaⁿ-hí thàn chit ê jîn-sîn ê ōe , chiū chhut-chiàu thong-ti ta̍k só͘-chāi , ia̍h pián ông-hō͘ ê ūi .
Khó-sioh Óa-si̍t-thê in-ūi ông ê sò-sèng , liâm-piⁿ sit-lo̍h êng-hián . Che sī kà-sī lán sè-kan ê êng-hián , chìⁿ-châi , chun-kùi , kôan-pèng khoài-khoài sit-lo̍h , ta̍k-hang bōe óa-khò--tit .

A-hap-sûi-ló͘ ê siū-khì í-keng siau , sim bōe siá--tit Óa-si̍t-thê , siàu-liām bô soah . Chóng-sī bô koh-chài tiàu i tò-lâi , sī thàn kun-sûi i ê lâng ê ōe , lâi tiāⁿ-tio̍h ì-sù beh kéng chi̍t ê sin ê ông-hō͘ . Só͘-í bēng-lēng jîn-sîn tio̍h tiàu thong kok chōe-chōe chāi-sek-lú lâi , khòaⁿ tah-lo̍h chi̍t ê khah súi , thang siat-li̍p i chòe sin ông-hō͘ , lâi thòe Óa-si̍t-thê .
Kok-lāi ū chōe-chōe chāi-sek-lú lâi hō͘ ông khòaⁿ , chiông-tiong ū chi̍t ê miâ Í-su-thiap , sī Iû-tāi lâng . I ê lāu-bú í-keng sí liáu , lâu i chi̍t lâng tī gōa-kok . I sui-jiân bô pē-bú , iáu-kú Iâ-hô-hoa chiàu-kò͘ i Í-su-thiap ū chi̍t ê chhin-lâng miâ kiò Bo̍k-tí-kái , put-chí hó sèng-chêng , chin thiàⁿ i . í-su-thiap ê pē-bú sí liáu ê sî , Bo̍k-tí-kái chiū chhōa i tò-khì tiàm i ê ke khóan-thāi i chhin-chhiūⁿ ka-kī ê cha-bó͘-kiáⁿ . Í-su-thiap siⁿ chòe put-chí hó ki-kut kòa súi .
A-hap-sûi-ló͘ í-keng chhut lēng , chin-chōe chāi-sek-lú lâi kàu ông-kiong lāi ; Bo̍k-tí-kái ia̍h hō͘ Í-su-thiap khì , ia̍h ta̍k ji̍t khì ông-kiong lâi thàm-thiaⁿ Í-su-thiap ê tāi-chì , in-ūi khòa-lū i .
Ông-kiong lāi ê lâng m̄-chai Í-su-thiap sī Iû-tāi lâng , in-ūi Bo̍k-tí-kái tāi-seng hoan-hù i m̄-thang kā lâng kóng .
Ông khòaⁿ-kìⁿ keng-kè chōe-chōe chāi-sek-lú tē-it kah-ì--ê sī Í-su-thiap ; sûi-sî kéng i chòe ông-hō͘ , chiū ēng ông-hō͘ ê bián-liû hō͘ i tì ; koh in-ūi Í-su-thiap ê iân-kò͘ , siat tōa iân-sia̍h , chhiáⁿ pah-koaⁿ ; sià-bián peh-sìⁿ ê chîⁿ-niû .

Í-su-thiap sui-jiân seng chòe ông-hō͘ , iáu-kú bô bōe kì-tit Bo̍k-tí-kái , iû-gôan thiaⁿ i ê ōe , chhin-chhiūⁿ chá-ji̍t kap i saⁿ-kap tiàm chi̍t-poaⁿ-iūⁿ .
Bo̍k-tí-kái chē tī ông-kiong mn̂g ê sî , tit chai ū nn̄g ê kóan mn̂g ê kè-bô͘ beh hāi-sí A-hap-sûi-ló͘ ông . Bo̍k-tí-kái chiong chit ê tāi-chì khì pò Í-su-thiap . Í-su-thiap chiū lâi thong-ti ông . Ông chhâ chit ê tāi-chì sī si̍t , chiū chiong hit nn̄g lang tiàu-sí . Ông hit-tia̍p bô pò-siúⁿ Bo̍k-tí-kái , chheng-chheng ēng chit ê tāi-chì kì chiūⁿ sú-kì ê chheh .
Ông-kiong lāi ū chi̍t lâng miâ Hap-bān , hit ê lâng put-chí m̄-hó ; sim kan-hiám , khek-po̍k , kiau-ngō͘ . Ông put-chí tùi-tiōng i , ū seng i khah-iâⁿ lóng-chóng ê tōa-koaⁿ , chhut bēng-lēng kóng , Hap-bān nā chhut-ji̍p ông-kiong lāi , kóan mn̂g ê koaⁿ lóng-chóng tio̍h phak-teh pài i ; nā-sī Bo̍k-tī-kái m̄-khéng phak-toh pài i , in-ūi Bo̍k-tí-kái sī Iû-tāi lâng , kiaⁿ-liáu ōe hōan-tio̍h kài-lu̍t .
Hap-bān khòaⁿ-kìⁿ Iû-tāi lâng Bo̍k-tí-kái bô beh phak-teh pài i , siū-khì kàu-ke̍k , chiū kôa-ì beh hām-hāi i ; m̄-nā beh hām-hāi i chi̍t lâng , koh siūⁿ beh châu-bia̍t lóng-chóng ê Iû-tāi lâng . Hap-bān pún-sin bô kôan thang kiâⁿ chit ê tāi-chì ; só͘-í ji̍p khì kìⁿ ông , kiû i kóng , “ Kok-lāi ū chi̍t cho̍k ê lâng bô siú ông ê lu̍t-hoat , kàu-taⁿ sī siú in ka-kī ê lu̍t-hoat , nā iông-ún in tī chit kok-lāi sī bô lō͘-ēng . Siat-sú ông nā lia̍h góa ê ōe sī tio̍h , chiū tio̍h chhut-chiàu lâi châu-bia̍t in . Góa beh chhut gûn chi̍t-chheng gō͘-pah bān hē tī ông ê khò͘-pâng .

A-hap-sûi-ló͘ ông thiaⁿ Hap-bān ê ōe , pak chhiú-chí hō͘ i , kā i kóng , “ Gûn kap peh-sìⁿ lóng-chóng siúⁿ-sù lí , chhut-chāi lí ê ì-sù khì kiâⁿ . ”
Hap-bān chin hoaⁿ-hí chioh kok-ông ê miâ , sûi-sî pān-bûn khàm kok-ìn , kià hō͘ ta̍k séng ê koaⁿ , hoan-hù kóng , cha̍p-jī ge̍h cha̍p-saⁿ ji̍t , tio̍h chiong Iû-tāi lâng , put-lūn lâm-hū ló-iù , it-chīn châu-bia̍t , chhiúⁿ in só͘ ū ê châi-bu̍t . Cháu bûn-su--ê , kín-kín khì ta̍k sèng , chun-thàn ông ê bēng-lēng . Ông kap Hap-bān saⁿ kap lim-chia̍h , lóng bô lîn-bín ê sim ; nā-sī siâⁿ-lāi ê peh-sìⁿ lóng hôan-ló chit hō sū , sī chân-jím .
Bo̍k-tí-kái thiaⁿ-kìⁿ chit ê tāi-chì , sim tōa hôan-ló , thiah-li̍h8 i ê saⁿ , chhēng môa-saⁿ , sám hé-hu , piàn kiâⁿ tī siâⁿ-tiong , tōa-siaⁿ thî-khàu . Ta̍k séng ê Iû-tāi lâng thiaⁿ-kìⁿ chit hō siau-sit , chiū kìm-chia̍h thî-khàu ; chōe-chōe lâng ia̍h chhēng môa-saⁿ , sám hé-hu .
Í-su-thiap ia̍h chin iu-būn , in-ūi thiaⁿ-kìⁿ Bo̍k-tí-kái sim tōa hôan-ló , m̄-chai in-ūi sím-mi̍h tāi-chì , chiū chhe lâng hiaⁿ̍h sin-saⁿ beh hō͘ i chhēng . Bo̍k-tí-kái m̄ siu , iû-gôan chhēng môa-saⁿ , sám hé-hu thî-khàu .
Í-su-thiap khòaⁿ-kìⁿ Bo̍k-tí-kái m̄ siu , chiū chhe chi̍t ê thài-kèm , miâ Hap-tha-kek , khì mn̄g Bo̍k-tí-kái sím-mi̍h iân-kò͘ kiâⁿ án-ni . o̍k-tí-kái chiū chiong Hap-bān kè-bô͘ ê tāi-chì lóng-chóng kā Hap-tha-kek kóng ; koh chhau hit ê chiàu , kah i tio̍h the̍h hō͘ Í-su-thiap khòaⁿ , hoan-hù Í-su-thiap tio̍h khì kìⁿ ông , thòe peh-sìⁿ kiû un . Hap-tha-kek tò-tńg lâi , chiong Bo̍k-tí-kái ê ōe kā ông-hō͘ kóng .
Í-su-thiap thiaⁿ-kìⁿ chit ê tāi-chì , chiū koh chhu Hap-tha-kek khì kā Bo̍k-tì-kài kóng , “ Kok-lāi ū-tiāⁿ-tio̍h ê lē , nā bô tit-tio̍h jîn-kun tiàu , lâng chū-choan ji̍p lāi-īⁿ kìⁿ ông , bô-lūn ta-po͘ , cha-bó͘ , thâi i bô sià-bián , to̍k-to̍k nā ông tùi i chhun-chhut kim-koâiⁿ , chiū ōe pó-chôan sìⁿ-miā . Taⁿ góa bô tit-tio̍h ông ê tiàu , í-keng saⁿ-cha̍p ji̍t kú . ”
Bo̍k-tí-kái koh thok-tiōng Hap-tha-kek hê-hok kóng , “ Iû-tāi lâng nā bia̍t-bô , lí sui-jiân tiàm ông kiông lâi , ia̍h bōe bián-tit . Chit-tia̍p lí tiàm tī chun-kùi ê ūi , káⁿ-sī beh hō͘ lí lâi pó-chôan lán ê cho̍k . Siat-sú lí chit-tia̍p bô beh chān chi̍t kù ōe , Iû-tāi lāng tek-khak tùi pa̍t só͘-chāi tit-tio̍h chín-kiù thoat-lī ; nā-sī lí kap lán ê ke ōe lóng châu-bia̍t . ”
Í-su-thiap chi̍t-ē thiaⁿ chiah-ê ōe , sim siū kám-kek , chiū koh chhe lâng khì kā Bo̍k-tí-kái kòng , “ Taⁿ tio̍h chū-chi̍p Su-san siâⁿ ê Iû-tāi lâng , thòe góa kìm-chia̍h kî-tó saⁿ-mî saⁿ-ji̍t , góa kap chhe-ēng ê lú-pī ia̍h beh án-ni ; jiân-āu góa chiū ji̍p-khì kìⁿ ông , sui-jiân hōan-tio̍h lu̍t-lē lâi sí ia̍h kam-gōan . ” Bo̍k-tí-kái tit-tio̍h chit ê siau-sit , put-chí hoaⁿ-hí , sûi-sî hì chiàu ông-hō͘ só͘ bēng-lēng lâi kiâⁿ .

Kè saⁿ ji̍t , Í-su-thiap chhēng lé-ho̍k , phe-miā ji̍p ông-kiong ê lāi-īⁿ . Ông chē tī tiān-téng , kia̍h-ha̍k khòaⁿ-kìⁿ Í-su-thiap khiā tī tiān-chêng , sim put-chí thiàⁿ--i , chiū tùi i chhun-chhut i ê kim-koáiⁿ , Í-su-thiap chiū chìn-chêng lâi bong . Ông mn̄g i kóng , “ Ông-hō͘ lí lâi beh kiú sím-mi̍h ? chiū kok ê chi̍t-pòaⁿ góa ia̍h hō͘ lí . ”
Í-su-thiap bô liâm-piⁿ kóng Iû-tāi lâng ê tāi-chì , beh thèng-hāu hó ki-hōe chiah kóng , só͘-í tāi-seng kóng , “ Nā ông hoaⁿ-hí , góa chiū kiû ông lí kin-á-ji̍t kap Hap-bān lâi hō͘ góa chhiáⁿ . ”
Ông hoaⁿ-hí ún , chiū tiàu Hap-bān lâi , saⁿ-kap hù ông-hō͘ ê iân-sia̍h .
Teh lim ê sî , ông koh mn̄g Í-su-thiap , kóng , “ Lí ài kiû sím-mi̍h ? chiū kok ê chi̍t pòaⁿ , góa ia̍h hō͘ lí . ”
Hit-sî Í-su-thiap iû-gôan bô kóng-khí Iû-tāi lâng ê tāi-chì , chiū ìn kóng , “ Siat-sú nā ông hoaⁿ-hí , kiû ông kap Hap-bān bîn-á-ji̍t koh lâi hō͘ góa chhiáⁿ , hit-sî góa ōe chiong só͘ beh kiû--ê , lâi kā ông kóng . ”
Hap-bān hō͘ ông-hō͘ chhiáⁿ , sim-lāi put-chí hoaⁿ-hí , chhut-lâi khòaⁿ-kìⁿ Bo̍k-tí-kái , chē tī ông-kiong mn̂g-kháu , bô hā-lé ; Hap-bān put-chí siū-khì , bián-kióng thun-lún , tò-khì , chhe lâng chhiáⁿ i ê pêng-iú , kap i ê bó͘ Sè-lī-su lâi ; chiong i ê tōa-pù , êng-hián , kiáⁿ-jî chōe , kap ông ko-seng i khah-iâⁿ pah-koaⁿ , lóng kā in kóng . Koh kóng , “ Ông-hō͘ chhiáⁿ ông ; chèng jîn-sîn lóng bô hūn , to̍k-to̍k chhiáⁿ góa chi̍t lâng nā-tiāⁿ , bîn-á-ji̍t iû-gôan ia̍h beh chhiáⁿ góa kap ông ; nā-sī Iû-tāi lâng Bo̍k-tí-kái , tī ông-kiong mn̂g teh chē , lóng bô beh chhiù-chhái góa , góa sui-jiân hù-kùi êng-hián , ia̍h bô kàu-gia̍h thang hō͘ góa ê sim pêng-an . ”
I ê bó͘ kap pêng-iú in i kóng , “ M̄-ta̍t-tio̍h khiā chit ê kè gō͘-tn̄g koâiⁿ , bîn-á-ji̍t kiù ông chiong Bo̍k-tí-kái phia̍h tī téng-bīn , jiân-āu kun-sûi ông khì hù iân-sia̍h , chiū lí ê sim ōe pêng-an . ” Hap-bān thán chit ê ōe , kah lâng khì khiā thiāu .

Siōng-tè hō͘ A-hap-sûi-ló͘ ông hit mî lóng bōe khùn--tit . Ông bēng-lēng jîn-sîn the̍h sú-kì ê chheh lâi tha̍k , tha̍k kàu kì-chài nn̄g ê thài-kàm kè-bô͘ beh thâi ông , Bo̍k-tí-kái chhut-thâu lâi pò ê tāi-chì . Ông chiū mn̄g kóng , “ Hit-tia̍p ū pò-siúⁿ Bo̍k-tí-kái á-bô ? ” Jîn-sîn kóng , “ Bô . ” Ông siūⁿ tek-khak tio̍h pò-siùⁿ i . Gī-lūn ê sî , tú-tú Hap-bān lâi , beh kiû ông phia̍h Bo̍k-tí-kái . Ông thiaⁿ-kìⁿ Hap-bān û lâi , chiū tiàu i ji̍p , bô thèng-hāu Hap-bān kóng i lâi ê iân-kò͘ , sī liâm-piⁿ mn̄g i kóng , “ Ū chi̍t lâng góa ài tōa pò-siúⁿ i , tio̍h ēng sím-mi̍h hoat-gō͘ ? ”
Hap-bān sim-lāi siūⁿ , “ Hit ê lâng , ông beh tōa pò-siùⁿ i , tek-khak sī góa , ” chiah kóng , “ Tio̍h hoan-hù tāi-sîn chiong ông ê lêng-pô͘ kā i chhēng , ông ê bián-liû kā i tì , hō͘ i khiâ ông ê bé khì iû-koe ; tī thâu-chêng kiò kóng , “ Ông só͘ hoaⁿ-hí tōa pò-siúⁿ ê lâng ōe tit-tio̍h chhin-chhiūⁿ án-ni . ”
Ông tùi Hap-bān kóng , “ Chiàu lí só͘ kóng , tio̍h kín-kín ēng chiah-ê mi̍h kā Iû-tāi lâng Bo̍k-tí-kái chng-thāⁿ , m̄-thang chió chi̍t hāng . ”
Hap-bān bô ta-tit-ôa , tio̍h lóng-chóng thàn ông ê bēng-lēng . Iû koe bêng-pe̍k , Bo̍k-tí-kái iû-gôan chē tī ông-kióng mn̂g , Hap-bān gò-khì in tau , tà bīn thî-khàu ; ēng chit ê tāi-chì kā i ê bó͘ kap chiah-ê pêng-iú kóng . Tāi-ke ìn kóng , “ Bo̍k-tí-kái ki-jiân sī Iû-tāi lâng , í-keng tit-tio̍h chun-kùi , lí siū lêng-jio̍k ; lí tí-te̍k i bōe tiâu , tek-khak pāi . ”
Tú-tú teh kóng ê sî , ông ê thài-kàm lâi chhui Hap-bān , kín-kín hù ông-hō͘ ê iân-sia̍h .

Ông kap Hap-bān koh hù ông-hō͘ ê iân-sia̍h .
Lim-chia̍h ê sî , ông siūⁿ Í-su-thiap ū beh kiû i chi̍t hāng tāi-chì , chiū mn̄g i kóng , “ Ông-hō͘ lí beh kiû sím-mi̍h ? Góa lóng beh hō͘ lí , chiū kok ê chi̍t pòaⁿ , góa ia̍h hō͘ lí . ”
Í-su-thiap chiū in kóng , “ Nā-sī ông hoaⁿ-hí si-un hō͘ lú-pī , kiû ông kiù góa kap góa ê peh-sìⁿ ê sìⁿ-miā ; in-ūi ū lâng siat kè-bô͘ beh châu-bia̍t góa , kap góa ê peh-sìⁿ . ”
Ông thiaⁿ-kìⁿ chit ê ōe , chiū put-chí siū-khì kóng , “ Sím-mi̍h lâng káⁿ chòe chit ê tāi-chì . ” Í-su-thiap ìn kóng , “ Hit ê tùi-te̍k m̄-sī pa̍t ê , chiū-sī chit ê pháiⁿ-lâng Hap-bān . ”
Ông siū-khì , khí-lâi chhut-khì hoe-hn̂g--ni̍h . Hap-bān hit-tia̍p chiū phak tī Í-su-thiap ê kha-ē , kiû i kiù i ê sìⁿ-miā .
Bô jōa kú ông tò-tńg lâi kóng , I koh tī kiong-lāi , tī góa ê bīn-chêng , beh lêng-jio̍k ông-hō͘ mah ? Kun-sûi ê lâng chiū tà Hap-bān ê bīn . Ū chi̍t ê thài-kàm tùi ông kóng , “ Bo̍k-tí-kái chá-chêng kiù ông ê sìⁿ-miā , Hap-bān í-keng tī in tau khiā chi̍t ki thiāu , beh phia̍h Bo̍k-tí-kái tī téng-bīn . ” Ông chiū kóng , “ Chiū hit ki thiāu phia̍h Hap-bān tī téng-bīn . ” Hap-bān kè-bô͘ beh hāi Bo̍k-tí-kái , sī chhin-chhiūⁿ Si-phian kóng , “ Lâng khui tōe-hām , ka-kī hām-lo̍h tī tiong-ng . ”

Hit ji̍t A-hap-sûi-ló͘ chiong Hap-bān ê chhù siúⁿ-sù Í-su-thiap , koh chiong chêng siúⁿ-sù Hap-bān ê chhiú-chí lâi siúⁿ-sù Bo̍k-tí-kái , koh kèng-tiōng i . Ông kàu chit sî chiah chai Í-su-thiap sī Bo̍k-tí-kái ê chhin-lâng , in-ūi Í-su-thiap ū kā i kóng .
Í-su-thiap koh ji̍p-khì phak-teh kiû ông , ông chiū chhun-chhut kim-koáiⁿ . Ông-hō͘ chiah khí-lâi khiā , kóng , “ Nā-sī ông hoaⁿ-hí góa , chhiáⁿ ông chhut-lēng kái-ûi Hap-bān só͘ pun ê chiàu , in-ūi góa put-jím khòaⁿ-kìⁿ tâng-chong ê lâng tú-tio̍h châu-bia̍t . ” Ông put-chì hoaⁿ-hí thiaⁿ Í-su-thiap ê ōe , chóng-sī chiàu kok ê lē , hit ê chiàu í-keng chhut bô kóe-ōaⁿ . Ông chiū siat hoat-tō͘ hō͘ Bo̍k-tí-kái siá sin chiàu , ēng kok ê ìn lâi khàm , chhe cháu-bûn-su ê khiâ-bé , tòa chiàu lâi pun hō͘ thiⁿ-ē ta̍k-séng ê Iû-tāi lâng , kóng , “ Kìⁿ nā lín Iû-tāi lâng tī cha̍p-jī ge̍h cha̍p-saⁿ ji̍t , tī ta̍k-séng , ta̍k-siâⁿ lóng tio̍h chū-chi̍p ka-kī saⁿ pó-hō͘ ; nā ū lâng kong-kek lín , lín thang hóan-tńg kong-kek in , châu-bia̍t in , tit-tio̍h in ê hè-mi̍h chîⁿ-châi . ” Bo̍k-tí-kái chhēng lâm-sek , pe̍h-sek ê tiâu-ho̍k , tì kim ê bián-liû koh chhēng chí-sek iù-pò͘ ê gōa-phàu , tùi ông ê só͘-chāi chhut-lâi . Hit-ji̍t Iû-tāi lâng sǹg-sī hó ji̍t-chí , thiaⁿ-kìⁿ hó siáu-sit , liâm-piⁿ tû-khì môa-saⁿ , chhit ba̍k-sái , hoaⁿ-hí o-ló Siōng-tè , in-ūi Siōng-tè ū kiù in .
Ta̍k-séng , ta̍k-siâⁿ ê Iû-tāi lâng tit-tio̍h chiàu ê sî , hoaⁿ-hoaⁿ hí-hí , siat iân-sia̍h lâi saⁿ-kap hoaⁿ-hí .
Āu-lâi thâi Iû-tāi lâng ê ji̍t-kî kàu , tùi-te̍k lâi phah ê sî , Iû-tāi lâng chū-chi̍p , ta̍k-séng ê koaⁿ pang-chān in , phah kàu tùi-te̍k sí chin-chōe . Hap-bān cha̍p ê kiáⁿ ê sin-si ia̍h ū tiàu tī thiāu-téng .
Iû-tāi lâng phah-iâⁿ tùi-te̍k , chiū-sī cha̍p-jī ge̍h ê cha̍p-sì ji̍t , cha̍p-gō͘ ji̍t . Hit nn̄g ji̍t sǹg-sī chin hoaⁿ-hí ê ji̍t , koh siat-li̍p tiāⁿ-tio̍h ê hoat-tō͘ , ta̍k-nî siú hit nn̄g ji̍t chòe choeh , hō͘ kiáⁿ-sun kì-tit chá-chêng Iâ-hô-hoa kiù in chhut tùi-te̍k ê chhiú .
Sèng-chheh āu-lâi bô siông-sè kóng Bo̍k-tí-kái , Í-su-thiap ê tāi-chì , to̍k-to̍k kóng Bo̍k-tí-kái āu-lâi ū put-chí chun-kùi ; ông cha̍p-hun kèng-tiōng i . I ū chōe-chōe hè-mi̍h chîⁿ-châi , tit-tio̍h tōa kôan-pèng , ia̍h chiàu Siōng-tè só͘ hō͘ i--ê , lâi lī-ek i tâng-chong ê lâng .

Téng-bīn tē sì-cha̍p-jī chiuⁿ , ū kóng-khí chōe-chōe Iû-tāi lâng kap Só͘-lô-pa-pek tò-khì pún-kok . Í-su-la̍h sī Lī-bī lâng chòe chè-si , ia̍h sī tha̍k-chheh lâng . I sī put-chí chhang-miâ sûn-chôan hó , sêng-si̍t ho̍k-sāi Iâ-hô-hoa . I iā chhōa lâng tńg-lâi .
Pho-su ông A-ta̍t-siat-se put-chí hó khóan-thāi Í-su-la̍h kap Iû-tāi lâng , hoaⁿ-hí hō͘ in tò-khì Iâ-lō͘-sat-léng ; koh ēng kim-gûn chōe-chōe siúⁿ-sù in , hō͘ in kàu Iâ-lō͘-sat-léng , thang bóe gû , iûⁿ , kap só͘ ēng ê lé-mi̍h , lâi hiàn-chè Iâ-hô-hoa . Í-su-la̍h khòaⁿ-kìⁿ ông chhut chit hō sim , chiū put-chí hoaⁿ-hí kóng , “ Tio̍h o-ló Iâ-hô-hoa , in-ūi i ū kám-tōng ông ê sim . ”
Tī A-ta̍t-siat-se chhit nî , tāi-ke chiū lī-khui Pa-pí-lûn kàu A-hap-óa ê hô͘-piⁿ , chū-chi̍p tī hia saⁿ-ji̍t kú , kìm-chia̍h kî-tó , kiû Siōng-tè chiàu-kò͘ in chi̍t lō͘ pêng-an ; in-ūi hit ê lō͘ put-chí hn̄g , koh ū chōe-chōe tùi-te̍k . Siōng-tè thiaⁿ in kî-tó , chiàu-kò͘ in kàu Iâ-lō͘-sat-léng , lóng pêng-an bô tāi-chì .
Í-su-la̍h kàu Iâ-lō͘-sat-léng , thiaⁿ-kìⁿ chōe-chōe hāng ê tāi-chì , hō͘ i ê sim put-chí hôan-ló ; chiū-sī chèng peh-sìⁿ bô chim-chiok thàn Iâ-hô-hoa ê bēng-lēng , chōe-chōe lâng iáu-kú kap Ka-lâm tōe pài ngó͘-siōng ê lâng saⁿ kiat-chhin , koh chin pháiⁿ ê khóan-sit . Í-su-la̍h thiaⁿ-kìⁿ chit ê tāi-chì , thiah-li̍h8 saⁿ , chhoah thâu-mn̂g chhùi-chhiu , chē-teh put-chí hôan-ló ; sêng-si̍t ho̍k-sāi Siōng-tè ê lâng , ū-ê ia̍h kap i saⁿ-kap chē-teh thî-khàu . Kàu ê-hng hiàn-chè ê sî , Í-su-la̍h khí-lâi kūi tī tōe-ni̍h , kia̍h-khí chhiú ǹg thiⁿ , kî-tó kóng , “ Góa ê Siōng-tè ah , góa chin kiàn-siàu , m̄-káⁿ kia̍h-thâu ǹg-bāng lí , in-ūi góan ê chōe-ok tú-thiⁿ . Lí í-keng kiù góan , ū lâng lâi kàu Iâ-lō͘-sat-léng , thang koh khí siâⁿ kap tiān ; góan tit-tio̍h chit hō un liáu-āu , koh pàng-sak lí ê bēng-lēng , taⁿ ū sím-mi̍h ōe thang kóng ? Góan ê chōe chin tāng , lí khin-khin hêng-hoa̍t góan , koh si tōa-un kiù góan . Góan kiám thang koh-chài ûi-ke̍h lí ê bēng-lēng , kap kiâⁿ pháiⁿ ê peh-sìⁿ kiat-chhin ? góan nā kiâⁿ án-ni , lí tek-khak tōa siū-khì , it-chīn châu-bia̍t , bô lâu chi̍t lâng . Iâ-hô-hoa Í-sek-lia̍t ê Siōng-tè ah , lí chì kong-gī , góan ū móa-móa ê chōe-ok tī lí ê bīn-chêng , in-ūi án-ni m̄-káⁿ khiā tī lí ê bīn-chêng . ”

Í-su-la̍h kî-tó jīn-chōe bêng-pe̍k , peh-sìⁿ chōe-chōe chū-chi̍p tī tiān-chêng , sim tōa iu-būn ka-kī ê chōe-kòa ; tāi-ke thî-khàu kóng , “ Góan ū tek-chōe Siōng-tè , kai-chài iáu-kú ū thang ǹg-bāng . Taⁿ beh kap Siōng-tè , Li̍p-iok , lī-khui pháiⁿ-tāi ; kap gōa-kok ê lâng choa̍t-kau . Chhiáⁿ lí khí lâi liāu-lí chit ê tāi-chì , góan beh thiaⁿ-thàn lí ê kà-sī . ” Í-su-la̍h khòaⁿ-kìⁿ peh-sìⁿ kóng-chhut chit hō ōe , chiū khí-lâi ji̍p chhù ; chóng-sī iáu-bē ōe lim-chia̍h , iáu-kú in-ūi peh-sìⁿ hōan-chōe , sim teh iu-būn .
Chiah-ê sī-tōa lâng chiū chhut bēng-lēng , tiàu só͘ ū tùi Pa-pí-lûn tò-lâi ê Iû-tāi lâng , saⁿ ji̍t lāi tio̍h kàu Iâ-lō͘-sat-léng , nā ū lâng bô kàu , chiū so͘-ke kóaⁿ i chhut hōe-gōa . Kè saⁿ ji̍t , peh-sìⁿ chòe chi̍t-ē kàu Iâ-lō͘-sat-léng , chē tī tiān-chêng ê koe-lō͘ . Sim put-chí iu-būn , chai ka-kī ū kiâⁿ pháiⁿ kan-hōan Siōng-tè tōa siū-khì . Tú-tú hit ji̍t lo̍h tōa hō͘ , thiⁿ o͘ tōe àm .
Í-su-la̍h khí-lâi kóng-khí peh-sìⁿ ê chōe-ok hō͘ peh-sìⁿ thiaⁿ ; koh kah in tio̍h jīn-chōe tī Siōng-tè ê bīn-chêng , kiû i sià-bián .
Peh-sìⁿ hit ji̍t ū si̍t-sim hóan-hóe kóe-pìⁿ , chai ka-kī ū tāng-chōe , ài eh kiû Siōng-tè sià-bián , chiū tōa-siaⁿ ìn kóng , “ Kam-gōan chiàu lí só͘ kóng khì kiâⁿ . ” In m̄-nā khéng jīn-chōe , koh kam-gōan pàng-sak pháiⁿ ; chek-sî kap pài ngó͘-siōng ê lâng kat-choa̍t , kap Siōng-tè li̍p-iok , in beh si̍t-sim ho̍k-sāi I .

Tiàm Pho-su kok ê Iû-tāi lâng ê tiong-kan ū chi̍t ê put-chí hó ê lâng , miâ kiò Nî-hi-bí i chòe Pho-su kok A-ta̍t-siat-se ê chiú-chèng , sim siông-siông teh khòa-lū pún-kok . Nā ū lâng tùi hia lâi , i chiū thàm-thiaⁿ , mn̄g “ Peh-sìⁿ pêng-an mah ? Iâ-lō͘-sat-léng kūn-lâi cháiⁿ-iūⁿ ? ” Ū chi̍t ji̍t kúi-nā ê tâng-chong ê lâng lâi kā i kóng , “ Iâ-lō͘-sat-léng ê lâng put-chí kan-khó͘ , siâⁿ-chhiûⁿ chiàu-kū húi-hoāi , siâⁿ-mn̂g hō͘ hé sio--khì . ”
Nî-hi-bí thiaⁿ-kìⁿ án-ni , sim put-chí hôan-ló ; chē-teh thî-khàu kúi-nā ji̍t , kìm-chia̍h kî-tó thiⁿ-téng ê Siōng-tè , jīn ka-kī kap peh-sìⁿ ê chōe-kòa , kóng , “ Góan bat ûi-ke̍h tek-chōe Lí , bô siú Lí ê lô͘-po̍k Mô͘-se ê kài-bēng . Chá Lí hoan-hù Lí ê lô͘-po̍k Mô͘-se kóng , Nā-sī peh-sìⁿ hōan-chōe , tek-khak hō͘ in sì-sòaⁿ tī lia̍t-kok ; in nā hóan-hóe kóe-pìⁿ , siú Góa ê kài-bēng , sui-jiân siū kóaⁿ kàu thiⁿ-piⁿ , góa tek-khak tùi hia chū-chi̍p in , hō͘ in koh tò-lâi só͘ kéng ê tōe ; taⁿ kiû Lí siàu-liām chit ê ōe ; koh kiû Iâ-hô-hoa àⁿ-lo̍h thiaⁿ Lí ê lô͘-po̍k ê kî-tó , hō͘ góa kin-á-ji̍t tit-tio̍h un-tián tī ông ê bīn-chêng . ” Kî-tó ê lō͘-bé kù , Nî-hi-bí kóng án-ni , sī in-ūi ū chi̍t hāng tāi-chì beh kiù ông . Nî-hi-bí chìn-chiú hō͘ ông ê sî , bīn iu-iu , in-ūi teh siàu-liām Iâ-lō͘-sat-léng ê peh-sìⁿ . Chá-chêng ông m̄-bat khòaⁿ-kìⁿ i ū iu-būn ê bīn-sek , só͘-í mn̄g i kóng , “ Lí bô phòa-pīⁿ , in ūi sím-mi̍h tāi-chì , lí ê bīn tài iu-iông ? Tek-khak sī lí sim-lāi ū hôan-ló , lí tio̍h kā góa kóng . ” Nî-hi-bí hit sî chin kiaⁿ , sim-lāi kiû Siōng-tè pang-chān , chiū chàu ông kóng , “ Góa beh thài m̄ tio̍h iu-būn ? chó͘-bōng ê só͘-chāi hit ê tōe pha-hng , siâⁿ-mn̂g hō͘ hé sio--khì . ” 
Iâ-hô-hoa kám-hòa A-ta̍t-siat-se ông ê sim hō͘ i hó khóan-thāi Iû-tāi lâng , kam-gōan pang-chān in ; só͘-í mn̄g Nî-hi-bí kóng , “ Lí beh kiû sím-mi̍h ? ” Nî-hi-bí sim-lāi koh kiû Siōng-tè , chiū chàu kóng , “ Nā ông hoaⁿ-hí si-un chhiáⁿ chhe góa kàu Iû-tāi tōe , lâi têng-thâu khí hit ê siâⁿ . ” Ông mn̄g i kóng , “ Óng-hôe tio̍h jōa-kú ? ” Nî-hi-bí chiū kap i iok tiāⁿ-tio̍h sî . Ông chún i khì ; koh siá chiàu bēng-lēng ta̍k chām ê koaⁿ-hú tio̍h pang-chān Nî-hi-bí khì Iâ-lō͘-sat-léng ; ia̍h bēng-lēng kóan-soaⁿ ê koaⁿ tio̍h kiong-kip chhâ-liāu chòe chō siâⁿ kap khí-chhù ê lō͘-ēng . Nî-hi-bí chiū lī-khui Pho-su kok , khí-sin . Hit-tia̍p sī A-ta̍t-siat-se ông ê jī-cha̍p nî .

Ông phài kun-tiúⁿ , bé-peng pó-hō͘ Nî-hi-bí kàu Iû-tāi tōe , hong i chòe tōa-koaⁿ chhin-chhiūⁿ chóng-tok . Tī Sat-má-lī-a tōe ū saⁿ lâng chhut-thâu chòe tùi-te̍k , chiū-sī Hô-lûn lâng Chham-pa-la̍h , A-bûn lâng To-pí-ngá , A-la̍h-pek lâng Ki-siān . In thiaⁿ-kìⁿ Nî-hi-bí lâi , beh chiàu-kò͘ Í-sek-lia̍t peh-sìⁿ , chiū put-chí m̄-gōan , koat-tòan beh chó͘-tòng .
Nî-hi-bí tī Iâ-lō͘-sat-léng tiàm saⁿ ji̍t , chn̂g-jiân bô kā lâng kóng i lâi ê ì-sù , chiū tī mî--sî chhōa kúi-nā lâng , àm-chīⁿ chhut-khì khòaⁿ Iâ-lō͘-sat-léng ê siâⁿ ; khòaⁿ-kìⁿ siâⁿ-chhiûⁿ tó-hoāi , siâⁿ-mn̂g khit hé sio--khì .
Nî-hi-bí khòaⁿ-kìⁿ chit só͘-chāi kàu chiah pha-hng , put-chí siong-sim ; chiū kap chiah-ê sī-tōa lâng chham-siông , chiong i tī Pho-su kiaⁿ-siâⁿ só͘ tit-tio̍h Siōng-tè ê un-tián , ông kàng chiàu hō͘ i tò-lâi siu-lí siâⁿ-chhiûⁿ ê tāi-chì kā in kóng , chio in heng-kang . Tāi-ke thiaⁿ-kìⁿ chit ê tāi-chì , chiū put-chí hoaⁿ-hí . Tùi hit-tia̍p hùn-chì , bián-lē kiâⁿ chit ê tāi-chì .
Chham-pa-la̍h , To-pí-ngá kap Ki-siān , thiaⁿ-kìⁿ chiū thí-chhiò khòaⁿ-khin Iû-tāi lâng kóng , “ Lín só͘ chòe ê sī sím-mi̍h tāi-chì ? Kiám sī beh bô͘-hóan mah ? ” Nî-hi-bí in kóng , “ Thiⁿ-téng ê Siōng-tè tek-khak hō͘ góan heng-thong , góan chòe i ê lô͘-po̍k , beh siu-lí siâⁿ-chhiûⁿ ; lín kap chit ê tāi-chì bô kan-sia̍p . ”
Chham-pa-la̍h khòaⁿ-kìⁿ Iû-tāi lâng chhut-la̍t siu-lí siâⁿ-chhiûⁿ , chiū koh-khah òan-hūn , ki-chhì in kóng , “ Chiah-ê lóan-jio̍k ê Iû-tāi lâng teh chhòng sím-mi̍h ? beh tùi thô͘-tui tiong the̍h kè hé sio ê chio̍h-thâu lâi koh khí mah ? ” To-pí-ngá ia̍h kóng , “ Siat-sú hô͘-lí peh--chiūⁿ-khì , siâⁿ-chhiûⁿ ia̍h ōe tó . ” Tùi-te̍k ná it-ti̍t chhiò , Iû-tāi lâng ná it-ti̍t khí . Iâ-hô-hoa chiàu-kò͘ kàu siâⁿ-chhiûⁿ khí hó .

Iû-tāi lâng ê tùi-te̍k thiaⁿ-kìⁿ siâⁿ khí beh hó , chiū koh-khah m̄ kam-gōan , saⁿ-kap kè-bô͘ beh àm-chīⁿ lâi kong-kek Iâ-lō͘-sat-léng , chó͘-tòng in ê chòe kang . Nî-hi-bí chai in ê kè-bô͘ , chiū pī-pān siú siâⁿ , kiû Siōng-tè pang-chān . Tùi hit-tia̍p peh-sìⁿ chiū chhòng khoe-kah , chhiuⁿ , to , keng-chìⁿ lâi tî-hông ; chi̍t-pòaⁿ kia̍h khì-hâi , chi̍t-pòaⁿ chòe kang . Chòe kang--ê ia̍h chi̍t chhiú chòe kang , chi̍t chhiú kia̍h khì-hâi , kiám-chhái tùi-te̍k hut-jiân kàu , chiū thang tí-tng . Ji̍t-mî ū lâng teh tiuⁿ-tî , tiong-kan ū chi̍t lâng chhiú kia̍h sàu-kak khiā tī Nî-hi-bí ê sin-piⁿ ; nā ū tāi-chì chiū pûn sàu-kak kiò peh-sìⁿ chū-chi̍p lâi tí-tng tùi-te̍k . Ta̍k hāng ê tāi-chì pī-pān hó , Nî-hi-bí tùi peh-sìⁿ kóng , “ Lín m̄-sái kiaⁿ , tio̍h kì-tit Iâ-hô-hoa sī chì-tōa thang kiaⁿ-ùi ; eng-kai in-ūi lín ê hiaⁿ-tī bó͘-kiáⁿ lâi kau-chiàn . ” Peh-sìⁿ thiaⁿ-kìⁿ Nî-hi-bí ê ōe chiū hó-táⁿ chòe .
Tùi-te̍k chai kè-bô͘ í-keng lāu-siat , chiū m̄-káⁿ lâi kong-kek .

Nî-hi-bí m̄-nā ū gōa-kok ê tùi-te̍k lâi kiáu-jiáu i , koh pún-kok ê lâng kiâⁿ tōa m̄-tio̍h , hō͘ i sim koh-khah kan-khó͘ , chiū-sī pù ê lâng ū khek-po̍k khóan-thāi sòng-hiong lâng ; lâng nā beh chioh gûn , chiū bián-kióng i chiong chhân , chhù-the̍h , kiáⁿ , cha-bó͘-kiáⁿ chòe chún-tǹg . Peh-sìⁿ ēng chit ê tāi-chì pâi-lia̍t tī Nî-hi-bí ê bīn-chêng . Nî-hi-bí thiaⁿ-kìⁿ chit ê tāi-chì , chiū put-chí siū-khì , tāng-tāng chek-pī chiah-ê koaⁿ-hú kap sī-tōa lâng kóng , “ Lín ēng gûn chioh tâng-chong ê lâng ia̍h sǹg i ê lāi-chîⁿ , hé sī cháiⁿ-iūⁿ ah ? Lín só͘ chòe ê sī m̄-hó , tio̍h kèng-ùi Siōng-tè . Góa kiû , taⁿ tùi kin-á-ji̍t liáu-āu chit ê tāi-chì tio̍h soah , tio̍h chiong lâng ê chhân-hn̂g , chhù-the̍h , kiáⁿ , cha--bó͘-kiáⁿ lâi hêng lâng . ” Chiah-ê koaⁿ-hú kap sī-tōa lâng in kóng beh lóng-chóng thàn . Nî-hi-bí chiū kah in chiù-chōa tio̍h ū-iáⁿ , chiàu só͘ kóng lâi kiâⁿ , koh kóng , lâng nā bô thàn , tio̍h siū chiù-chó͘ ; peh-sìⁿ tùi chhùi ìn kóng , “ Sim chin-chiàⁿ kam-gōan , ” koh o-ló Iâ-hô-hoa .
Nî-hi-bí pún-sin só͘ kiâⁿ sī put-chí hó , hō͘ lâng thang o̍h ; chòe chóng-tok sī chheng-liâm , put-chí hó khóan-thāi peh-sìⁿ , koh kèng-ùi Siōng-tè .

Chham-pa-la̍h , To-pí-ngá , Ki-siān in saⁿ lâng bô pō͘ thang kong-kek Iû-tāi lâng , chóng-sī iáu-kú siông-siông kè-bô͘ beh chó͘-tòng Iû-tāi lâng khí siâⁿ ê tāi-chì .
In chiū chhe lâng khì chhiáⁿ Nî-hi-bí lâi kap in siong-hōe ; sī ēng kè beh hāi Nî-hi-bí . Nî-hi-bí ìn kóng , “ Góa ū teh kóaⁿ tōa ê kang , bōe-ōe thêng-kang lâi kìⁿ lín . ”
In sì-pái chhe lâng chhin-chhiūⁿ án-ni chhiáⁿ Nî-hi-bí ; Nî-hi-bí ia̍h chhin-chhiūⁿ án-ni ìn .
Tùi-te̍k khòaⁿ-kìⁿ chit hō ê kè-bô͘ bô chiâⁿ , chiū chhe lâng the̍h chi̍t tiuⁿ bô hong ê phoe , khì hō͘ Nî-hi-bí . Phoe bô hong , sī in-ūi beh hō͘ chèng-lâng chai , thang kiaⁿ-hiâⁿ . Phoe-lāi ū háng ê ōe , tāi-lio̍k sī kóng , “ Ū hong-siaⁿ kóng , lí kap Iû-tāi lâng beh bô͘-hóan , hō͘ lí chòe ông , chiah ū koh khí chit ê siâⁿ-chhiûⁿ . Chit ê ōe bōe-tit-thang bô chàu ông ; só͘-í chiah chhiáⁿ lí lâi , kap góan chham-siông . ” Nî-hi-bí chhe lâng ìn kóng , “ Bô iáⁿ ū chit ê hong-siaⁿ : sī lí ka-kī siⁿ--chhut-lâi ê ōe , ” Nî-hi-bí iû-gôan pān i ê tāi-chì , lóng bô thêng-kang .
Chit ê kè-bô͘ bô chiâⁿ , tùi-te̍k koh siūⁿ chhut chi̍t hāng chin lī-hāi ê pō͘-sò͘ , chiū-sī pò͘-lō͘ chi̍t ê sian-ti , miâ Sī-má-ngá lâi su̍t Nî-hi-bí , ài i kiaⁿ-hiâⁿ . Nî-hi-bí khì Sī-má-ngá ê chhù , Sī-má-ngá ké chòe siū be̍k-sī , kah Nî-hi-bí tio̍h cháu ji̍p Siōng-tè ê tiān khì bi̍h , in-ūi tùi-te̍k tit-beh lâi hāi i ê sìⁿ-miā . Nî-hi-bí ìn kóng , “ Góa kiám sī chòe tô-cháu ê lâng ? kiám ōe ji̍p tiān pó-chôan sìⁿ-miā ? tek-khak m̄-ji̍p . ”
Āu-lâi Nî-hi-bí chhâ-chhut chit ê tāi-chì , chai Sī-má-ngá só͘ kóng sī bô-iáⁿ , sī Chham-pa-la̍h , To-pí-ngá nn̄g lâng siat-kè beh hāi i . Koh ū kúi-nā ê ké sian-ti kè-bô͘ beh hāi--i , nā-sī Nî-hi-bí óa-khò Siōng-tè ê pó-hō͘ , só͘-í bô siū hām-hāi .

Gō͘-cha̍p-jī ji̍t ê kú , hit ê siâⁿ-chhiûⁿ khí bêng-pe̍k . Tùi-te̍k sò͘ siat chōe-chōe ê kè-bô͘ lóng bô chiâⁿ , lō͘-bé ka-kī chai sī Siōng-tè ê só͘ chòe , bōe chò͘-tòng--tit .
Siōng-tè tāi-seng èng-ún beh chhōa chhian-sóa khì Pa-pí-lûn ê Iû-tāi lâng tò-lâi pún-kok , hō͘ in koh-chài khí siâⁿ kap tiān , taⁿ ū èng-giām .
Nî-hi-bí khí siâⁿ bêng-pe̍k , beh tò-khì Pa-pí-lûn , chiū phài i ê sió-tī Hap-ná-nî , kap siâⁿ-siú miâ Hap-ná-nî-ngá , nn̄g lâng thòe i kóan-lí Iâ-lō͘-sat-léng .
Chhit ge̍h chhoe-it , peh-sìⁿ lóng-chóng chū-chi̍p , chhiáⁿ tōa phok-ha̍k ê lâng , chè-si miâ Í-su-la̍h , the̍h Mô͘-se lu̍t-lē ê chheh lâi tha̍k hō͘ in thiaⁿ . Hian-khui chheh ê sî , peh-sìⁿ khí-lâi khiā , Í-su-la̍h chiū o-ló chì tōa ê Siōng-tè Iâ-hô-hoa ê miâ , peh-sìⁿ kia̍h-chhiú hô siaⁿ kóng , “ À-bēng , À-bēng . ” À-bēng sī sêng-si̍t ê ì-sù , chiū-sī chin-chiàⁿ sī sim só͘ gōan . Peh-sìⁿ koh kha̍p-thâu kèng-pài Iâ-hô-hoa . Chiah-ê chè-si kap Lī-bī lâng tha̍k lu̍t-hoat ê chheh , kóe-bêng hō͘ peh-sìⁿ ōe-hiáu-tit ì-sù .
Peh-sìⁿ thiaⁿ-kìⁿ Siōng-tè ê lu̍t-hoat , chiū lóng-chóng thî-khàu , Nî-hi-bí , Í-su-la̍h kap Lī-bī lâng khǹg in , an-ùi kóng , “ Kin-á-ji̍t sī lín ê Siōng-tè Iâ-hô-hoa ê sèng-ji̍t , m̄-thang thî-khàu , tio̍h hoaⁿ-hí lim-chia̍h ; bô--ê , tio̍h pun--i . ” Tùi án-ni peh-sìⁿ chiū chhit ba̍k-sái , óa-khò Siōng-tè , hoaⁿ-hí khì lim-chia̍h .
Hit ge̍h cha̍p-gō͘ ji̍t sī Tah-liâu-á ê choeh , chèng-lâng chiàu hoat-tō͘ tāi-seng khì chhò chhiū-ki , chōe-chōe lâi tah liâu ; ū-ê tah tī ka-kī ê chhù-téng , ū-ê tah tī chhim-chíⁿ tiâⁿ-lāi , ū-ê tah tī Siōng-tè ê tiān ê tiâⁿ-lāi , ū-ê tah tī koe-lō͘ ; tiàm hia chi̍t-ji̍t kú , hoaⁿ-hí o-ló Iâ-hô-hoa .
Ta̍k-ji̍t Í-su-la̍h tha̍k Siōng-tè ê Sèng-chheh hō͘ peh-sìⁿ thiaⁿ ; kàu tē poeh ji̍t , chiū-sī chhit ge̍h jī-jī ji̍t , chū-chi̍p chòe tōa-hōe , tú-tú chiàu Mô͘-se chāi-chá ê bēng-lēng . Kè kàu chhit ge̍h jī-sì ji̍t , peh-sìⁿ chiū kìm chia̍h , chhēng môa-saⁿ , thâu-khak sám tîn-ai jīn-chōe , kiû Siōng-tè sià-bián . Hit-ji̍t saⁿ tiám cheng kú tha̍k Sèng-chheh , koh saⁿ tiám cheng kú jīn-chōe kèng-pài Siōng-tè . Lī-bī cho̍k kúi-nā lâng khiā tī tâi-téng , kiò peh-sìⁿ khí-lâi o-ló Iâ-hô-hoa . Lī-bī lâng chiū chhut siaⁿ thòe peh-sìⁿ o-ló Siōng-té ê tōa êng-hián , chòe thiⁿ tōe to̍k-it ê Chú-cháiⁿ ; koh kám-siā I ê tōa un , chá-chêng kéng A-pek-la̍h-hán ; ēng Ka-lâm ê tōe siúⁿ-sù i ; kiâⁿ chōe-chōe kî-koài ê tāi-chì , kiù i ê kiáⁿ-sun chhut Ai-ki̍p , tī khòng-iá chiàu-kò͘ in , chhōa in ji̍p Ka-lâm tōe . Lī-bī lâng koh thòe peh-sìⁿ jīn chá-chêng chó͘-kong hōan-chōe pōe-ge̍k Siōng-tè , m̄ thiaⁿ i ê ōe , bōe kì-tit i ê hó khóan-thāi ; sòa jīn tī Pa-pí-lûn ê só͘-chāi siū chōe-chōe kan-khó͘ lóng sī kong-tō ; koh kám-siā Siōng-tè chhōa in koh tò-lâi pún-kok ; koh lō͘-bé ū hē beh kap Siōng-tè li̍p-iok , éng-óan chin sim ho̍k-sāi I , bô beh kap gōa-kok ê lâng kiat-chhin , sī beh thiaⁿ-thàn Siōng-tè lóng-chóng ê bēng-lēng .
Kî-tó bêng-pe̍k , iok-jī í-keng siá hó , chōe-chōe lâng lo̍h miâ khàm-ìn .

Nî-hi-bí pān i ê tāi-chì bêng-pe̍k , chiàu tāi-seng kap ông só͘ iok tò-khì Pho-su kok ; āu-lâi koh lâi Iâ-lō͘-sat-léng . Nî-hi-bí koh lâi ê sî , khòaⁿ-kìⁿ peh-sìⁿ chòe kúi-nā hāng ê tāi-chì cha̍p-hūn m̄-tio̍h . Chi̍t hāng chiū-sī kóan-lí tiān ê chè-si kap To-pí-ngá kiat-chhin , ēng tiān-lāi ê pâng hō͘ i khiā . Hit keng pâng pún teh tóe hiàn-chè Siōng-tè ê sèng-mi̍h . Koh chi̍t hāng , Lī-bī lâng pàng-sak in ê chit-hūn tī tiān-tn̂g , tò-khì choh-sit , in-ūi sī-tōa lâng bô chiàu lē kiong-kip i . Koh chi̍t hāng , peh-sìⁿ ū-ê tī an-hioh-ji̍t chòe kang bóe-bōe . Iū chi̍t hāng , chōe-chōe lâng kap pài ngó͘-siōng ê lâng kiat-chhin . Chiah-ê tāi-chì hō͘ Nî-hi-bí tōa siū-khì . Nî-hi-bí chek-sî bēng-lēng lâng kóaⁿ To-pí-ngá chhut , koh-chài poaⁿ sèng ê mi̍h lâi hē tī hit keng pâng ; koh bēng-lēng tio̍h chiàu lē kiong-kip Lī-bī lâng ; ia̍h hoan-hù an-hioh-ji̍t m̄-thang khui siâⁿ-mn̂g hō͘ lâng chhut-ji̍p taⁿ mi̍h bóe-bōe .
Iû-tāi lâng kap gōa-kok pài ngó͘-siōng ê lâng kiat-chhin , tì-kàu kiáⁿ-jî kóng-ōe saⁿ-chham gōa-kok ê khiuⁿ-kháu , bōe-hiáu-tit kóng Iû-tāi ōe kàu chheng-chhó . Chit ê tāi-chì hō͘ Nî-hi-bí tōa siū-khì , chiū tāng-tāng chek-pī in , kah in tio̍h kí Siōng-tè chiù-chōa , bô beh kap gōa-pang lâng kè-chhōa . Nî-hi-bí kā tāi-ke kóng , “ Chāi-chá Í-sek-lia̍t ông Só͘-lô-bûn hōan-chōe kiám m̄-sī tùi chit hō ê in-toaⁿ ? Tī bān-kok ê tiong-kan , bô ông ōe pí-tit i tit-tio̍h Siōng-tè ê thiàⁿ-thàng , iáu-kú ia̍h hō͘ gōa-kok ê hū-jîn-lâng ín-iú i hām-lo̍h chōe ; só͘-í m̄-thang kiâⁿ chit hō ê tōa m̄-tio̍h , lâi tek-chōe lán ê Siōng-tè . ” Chhin-chhiūⁿ án-ni , Nî-hi-bí chīn khùi-la̍t hō͘ kok-lāi ta̍k hāng ê tāi-chì kui-chèng , peh-sìⁿ thang tit-tio̍h Siōng-tè ê un-tián .
Sèng-chheh āu-lâi bô koh kóng-khí Nî-hi-bí ê tāi-chì . I kè-sin liáu , ū koh chi̍t ê sian-ti lâng miâ Má-la̍h-ki , Kū-iok lō͘-bé pún sī i siá . Lāi-bīn ū tāng-tāng chek-pī chèng chè-si kap peh-sìⁿ bô chīn-tiong , bô khiân-sêng , khó͘-khǹg chèng-lâng tio̍h sêng-si̍t kui Iâ-hô-hoa , hō͘ I thang khui thiⁿ ê khiah , piâⁿ-lo̍h tōa hok-khì kàu ū chhun .
Má-la̍h-ki só͘ chek-pī chè-si kap peh-sìⁿ ê m̄-tio̍h , ū hāng tú-tú chhin-chhiūⁿ Nî-hi-bí ê chheh tē cha̍p-saⁿ chiuⁿ só͘ hiâm ê ; só͘-í chōe-chōe lâng phah-sǹg Nî-hi-bí tē-jī pái kàu Iâ-lō͘-sat-léng , chīn-la̍t hō͘ peh-sìⁿ kui-chèng , chiū hit sî Má-la̍h-ki chhut-thâu chòe sian-ti lâi pang-chān Nî-hi-bí . Chit hō phah-sǹg nā tio̍h , chiū Má-la̍h-ki ê sî-chūn sī Iâ-so͘ kàng-seng ê tāi-seng sì-pah gōa nî .
Má-la̍h-ki ū bêng-bêng kóng Kiù-chú Iâ-so͘ ōe kàu , iáu bē kàu ê tāi-seng , ū sian-hong ōe chhut-thâu lâi pī-pān lō͘ . Má-la̍h-ki chheng-ho͘ chit ê sian-hong kiò-chòe Sian-ti Í-lī-a ; lán khòaⁿ Sin-iok chiū chai sī kiâⁿ sóe-lé ê Iok-hān .

Í-lī-sa kàu Nî-hi-bí

Tùi A-tong Hā-oa kóaⁿ-chhut Lo̍k-hn̂g kàu Iâ-so͘ lîm-kàu sè-kan ê sî , kúi-nā chheng nî .
Chú Iâ-so͘ Ki-tok sī Siōng-tè éng-oa̍h ê Kiáⁿ , chhut-sì chòe lâng . Í-sài-a lūn I ê tāi-chì chiū kóng , “ Ū chi̍t ê Eⁿ-á ūi lán lâi chhut-sì , ū chi̍t ê Kiáⁿ siúⁿ-sù lán . I beh hū-tam kok-chèng , I ê miâ chheng chòe Kî-biāu , Bô͘-sū , Chôan-lêng ê Siōng-tè , Éng-óan tī-teh ê Pē , Hô-pêng ê Jîn-kun ” ( Í-sài-a 9 : 6 )
Iâ-so͘ sui-jiân chhut-sì chòe Eⁿ-á , tī sè-kan chòe sòng-hiong lâng , kî-si̍t ia̍h sī Siōng-tè .
Iâ-so͘ lī-khui thian-tông êng-hián hok-khì , lîm-kàu sè-kan sī beh kiù lâng . Lâng í-keng ū tek-chōe Siōng-tè , tio̍h siū hêng-hoa̍t , Iâ-so͘ lâi thòe lán tam-tng . Siōng-tè ê bēng-lēng lán tek-khak tio̍h siú , iáu-kú lán bô khùi-la̍t , Iâ-so͘ thòe lán siú . Lâng beh hiàn-chè hō͘ Siōng-tè , ta̍k-hāng tio̍h ēng chiâu-chn̂g--ê ; Iâ-so͘ chiū-sī chiâu-chn̂g ê chè , bô chi̍t-tiám-á phòa-phah , só͘-í Siōng-tè hoaⁿ-hí I . Siōng-tè ín put-kóan sím-mi̍h lâng nā sìn , chiū beh ēng I ê Kiáⁿ ê hui̍h sóe-chheng i ê chōe , ia̍h beh ēng I ê Kiáⁿ ê gī lâi chòe I ê gī , án-ni tì-kàu éng-óan oa̍h . Sèng-keng kóng , “ Siōng-tè chiong to̍k-siⁿ ê Kiáⁿ siúⁿ-sù sè-kan , hō͘ kìⁿ-nā sìn I ê lâng bōe tîm-lûn , ōe tit-tio̍h éng-oa̍h ; I thiàⁿ-sè-kan kàu án-ni ” ( Iok-hān 3 : 16 )

Hit-tia̍p Lô-má lâng ài êng-hián , sì-kòe pà-chiàm lâng ê thó͘-tōe , tì-kàu thiⁿ-ē chha-put-to ta̍k kok sio̍k in , Iû-thài kok ia̍h sī án-ni . Lô-má hông-tè chiū hong Hi-lu̍t chòe ông kóan-hat in . Hit-sî Iû-thài lâng iû-gôan siú in ê choeh-kî , ia̍h hiàn-chè Siōng-tè , chóng-sī khah-chōe sī gōa-phê . In tiong-kan ū chi̍t kàu , miâ kiò Hoat-lī-sài , siú Mô͘-se ê hoat-tō͘ lé-sò͘ , in-ūi án-ni chū-chheng chòe hó . Ū sî khiā tī koe-lō͘ , tn̂g-tn̂g kî-tó , tiâu-ì-kò͘ hō͘ lâng khòaⁿ ; chóng-sī in ê sim bô chin-si̍t thiàⁿ Siōng-tè , bô chiàu kong-gī khóan-thāi lâng ; óa-khò ka-kī , bô óa-khò Iâ-so͘ , só͘-í bōe tit-tio̍h Siōng-tè chiap-la̍p .
Iâ-so͘ bat kā ha̍k-seng kóng , “ Lín ê gī nā bô khah-iâⁿ Hoat-lī-sài lâng ê gī bōe ji̍p thian-kok ” ( Má-thài 5 : 20 )
Koh ū chi̍t kàu miâ kiò Sat-thó͘-kai , koh-chài oa̍h ê tāi-chì , ū thiⁿ-sài , lâng ū sîn-hûn chit hō ê tō-lí , in m̄-sìn , kóng lâng sí chiū soah . Kai-chài Iû-thài lâng iáu-kú ū-ê chin-si̍t kèng Siōng-tè , sìn Sèng-chheh só͘ kì-chài ; ia̍h chai Bí-sài-a lâi ê sî beh kàu , ta̍k ji̍t teh thèng-hāu . Lūn lán chit-tia̍p pí chá ê Iû-thài lâng khah chai , in-ūi lán ū Sin-iok ê chheh . Chit ê chheh só͘ kì-chài khah-chōe sī kóng Iâ-so͘ kiù lâng ê hoat-tō͘ .
Siat-sú lán tha̍k Sèng-chheh lóng chai Iâ-so͘ ê tāi-chì , ia̍h bô chin-si̍t thiàⁿ I ; á-sī chhùi kóng sī I ê ha̍k-seng ia̍h bô thàn , sī bô khah-iâⁿ Hoat-lī-sài lâng , só͘-í lâng tio̍h hō͘ Sèng Sîn têng-thâu-siⁿ chiah ōe chòe Siōng-tè chin-si̍t ê peh-sìⁿ .

Hi-lu̍t chòe ông ê sî , ū chi̍t ê chè-si miâ Sat-ka-lī-a , i ê bó͘ miâ Í-lī-sa-pek . Chí nn̄g lâng sī chiàu Siōng-tè ê bēng-lēng lâi kiâⁿ , lóng bô thang hiâm . Nn̄g ê í-keng lāu ia̍h bô kiáⁿ , Sat-ka-lī-a kiâⁿ chè-si ê chit , ū-sî sio-hiuⁿ , ū-sî hiàn-chè , i ê hiàn-chè sī chin-sim , siông-siông kì-tit só͘ hiàn ê cheng-siⁿ , sī koan-chiò Siōng-tè ê Iûⁿ-ko beh lâi sio̍k-hôe lâng ê chōe .
Ū chi̍t ji̍t , Sat-ka-lī-a tī Siōng-tè ê tiān sio-hiuⁿ , ū thiⁿ-sài chhut-hiān khiā tī hiuⁿ-tôaⁿ ê chiàⁿ-pêng , Sat-ka-lī-a khòaⁿ , chin kiaⁿ . Thiⁿ-sài kóng , “ Sat-ka-lī-a ah , m̄-sái kiaⁿ , lí ê kî-tó í-keng thiaⁿ-kìⁿ lah , lí ê bó͘ Í-lī-sa-pek ōe siⁿ kiáⁿ , lí tit-tio̍h hoaⁿ-hí khoài-lo̍k , chōe-chōe lâng ia̍h hoaⁿ-hí . I tit-tio̍h Sèng Sîn móa-móa , ōe hō͘ Í-sek-lia̍t lâng chōe-chōe tò-tńg lâi kui tī Chú . ” Sat-ka-lī-a thiaⁿ-kìⁿ chit ê siau-sit chin hoaⁿ-hí , chóng-sī ū gî-ngái kóng , “ Cháiⁿ-iūⁿ ōe án-ni , in-ūi nn̄g lâng lāu ? ” Thiⁿ-sài ìn kóng , “ Góa chiū-sī Ka-pek-lia̍t , khiā tī Siōng-tè ê bīn-chêng ê , hōng-chhe lâi chí-sī lí , pò lí chit ê hó siau-sit ; taⁿ lí ōe é-káu bōe kóng-ōe , kàu chit ê tāi-chì chiâⁿ ê ji̍t chiah soah ; in-ūi lí m̄-sìn góa só͘ kóng--ê ; nā-sī hit ê ōe , sī kàu tek-khak èng-giām . ”
Thiⁿ-sài chiū khì ; Sat-ka-lī-a liâm-piⁿ é-káu . Peh-sìⁿ tī gōa-bīn teh thèng-hāu , kî-koài i hiah kú tī tiān-lāi , kàu chhut-lâi bōe kóng-ōe , peh-sìⁿ chiū chai tī tiān-lāi tek-khak ū khòaⁿ-kìⁿ sím-mi̍h .
Taⁿ chit sî Siōng-tè bô chhin-chhiūⁿ chá chhe thiⁿ-sài chí-sī lán , sī ēng Sèng-chheh . Só͘-í lūn Sèng-chheh só͘ kì-sī ê ōe , lán tio̍h ēng khiam-pi ê sim , lâi kiû Sèng Sîn pang-chān lán ōe bêng , ia̍h ōe sìn , in-ūi só͘ èng-ún ê lóng ōe chiâⁿ , ia̍h sī put-chí koan-sia̍p lán ê tāi-chì .

Koh bô lōa-kú , thiⁿ-sài Ka-pek-lia̍t hōng Siōng-tè chhe kàu Ná-sat-le̍k kìⁿ chāi-sek-lú Má-lī-a , pò i chin hó ê siau-sit , kóng , “ Tit-tio̍h un-tián ê lâng--ah , chhéng-an lí , Chú pì-iū lí , chèng hū-jîn-lâng ê tiong-kan lí ū hok-khì--ah . ” Má-lī-a khòaⁿ-kìⁿ , kî-koài i ê ōe , ka-kī siūⁿ chit hō ê chhéng-an sī cháiⁿ-iūⁿ . Thiⁿ-sài kā i kóng , “ Má-lī-a m̄-sái kiaⁿ , lí ū tit-tio̍h Siōng-tè ê un-tián , teh-beh ū sin-īn lâi siⁿ kiáⁿ , tio̍h piáu-miâ Iâ-so͘ . ” Má-lī-a kā thiⁿ-sài kóng , “ Góa bē chhut-kè , án-cháiⁿ-iūⁿ ōe án-ni ? ” Thiⁿ-sài ìn kóng , Sèng Sîn teh-beh lîm-kàu lí , Chì-koâiⁿ--ê ê khùi-la̍t teh-beh tì-ìm lí , só͘-í lí só͘ siⁿ hit ê sèng--ê ōe chheng-ho͘ chòe Siōng-tè ê Kiáⁿ . Koh lí ê chhin-chhek Í-lī-sa-pek lāu ia̍h hoâi-īn , pêng-sò͘ chheng-chòe bōe seng-sán , taⁿ í-keng ū sin la̍k ge̍h-ji̍t--lah . Siōng-tè bô só͘ m̄ ōe . Má-lī-a kóng , “ Góa sī Chú ê lú-pī , gōan chiàu lí ê ōe . ” Hit sî Má-lī-a liâm-piⁿ khì soaⁿ-ni̍h kàu Í-lī-sa-pek tau , chhéng-an i , kap i saⁿ-kap hoaⁿ-hí , saⁿ-kap kám-siā Siōng-tè .
Chhin-chhiūⁿ án-ni , lán kap chhin-lâng pêng-iú saⁿ-kau-pôe , tio̍h o̍h in nn̄g lâng ê khóan-sit , put-lūn ū tit-tio̍h Siōng-tè sím-mi̍h hō ê un-tián , tio̍h saⁿ-kap kám-un o-ló . Má-lī-a tòa tī hia saⁿ ge̍h-ji̍t kú chiah tò-khì . Chiàu án-ni khòaⁿ , Má-lī-a tit-tio̍h tōa hok-khì , lóng m̄-sī tùi i ka-kī ê khùi-la̍t , sī Siōng-tè pe̍h-pe̍h ê un-tián . I kap lán pîⁿ-pîⁿ tio̍h khò Kiû-chú chiah ōe tit-tio̍h kiù , in-ūi i ia̍h sī lóan-jio̍k ê lâng nā-tiāⁿ .

Í-lī-sa-pek kàu sî siⁿ kiáⁿ , chhù-piⁿ , chhin-lâng thiaⁿ-kìⁿ Chú tōa lîn-bín i , ia̍h lóng hoaⁿ-hí . Kàu poeh ji̍t chiū kā eⁿ-á kiâⁿ kat-lé . Tāi-ke ài ēng in lāu-pē ê miâ lâi miâ i , chóng-sī i ê lāu-bú kóng , “ M̄-thang , tio̍h miâ kiò Iok-hān . ” Tāi-ke kóng , “ Chhin-lâng tiong lóng bô chit hō miâ , ” chiah pí mn̄g in lāu-pē ài kiò sím-mi̍h miâ . Lāu-pē sûi-sî siá kóng , Iok-hān . Siá liáu liâm-piⁿ ōe kóng-ōe , chhut-siaⁿ o-ló Siōng-tè . Án-ni sī hián-bêng Sat-ka-lī-a ū sìn . I ê sim ia̍h tit-tio̍h Sèng Sîn móa-móa , ōe kóng chiong-lâi ê tāi-chì , ia̍h kóng Siōng-tè ê thiàⁿ-thàng , kap Kiù-chú ê tāi-chì .
Eⁿ-á chiām-chiām tōa , cheng-sîn ióng-kiāⁿ , khiā-khí tī khòng-iá , kàu hián-bêng tī Í-sek-lia̍t peh-sìⁿ ê ji̍t . Sian-ti ū kóng , Ki-tok bē lâi ê tāi-seng ū chi̍t ê sù-chiá kā i pī-pān lō͘ , chiū-sī chit ê lâng .

Má-lī-a í-keng chòe Iok-sek tiāⁿ-tio̍h , iáu-bē sêng-chhin , hō͘ Sèng Sîn só͘ kám chiū ū sin . I ê tiōng-hu Iok-sek sī gī ê lâng , m̄-ài bêng-bêng lêng-jio̍k i , siūⁿ beh àm-chīⁿ hòe-chhin . Teh siūⁿ ê sî , Chú ê thiⁿ-sài chhut-hiān thok-bāng kóng , Tāi-pi̍t ê hō͘-è Iok-sek , tio̍h chhōa lí ê bó͘ Má-lī-a , bo̍h-tit giâu-gî , in-ūi i ū sin sī tùi Sèng Sîn . I tek-khak ōe siⁿ kiáⁿ , miâ tio̍h kiò Iâ-so͘ , in-ūi I beh kiù I ê peh-sìⁿ thoat-lī chōe-ok . Sian-ti Bí-ka ū kóng , Iâ-so͘ chhut-sì ê só͘-chāi sī Iû-thài ê Pek-lī-hêng . Iok-sek khiā Ná-sat-le̍k , hit ê siâⁿ lī Pek-lī-hêng sui-jiân hn̄g , iáu-kú èng-giām , in-ūi hông-tè tú-tú hit sî chhut chiàu , kah Iû-thài lâng chō ke-kah . Ta̍k lâng tio̍h tò-khì pún só͘-chāi . Iok-sek chiū tò-khì chó͘-ke Pek-lī-hêng , in-ūi i sī Tāi-pi̍t ê hō͘-è . Má-lī-a kap i khì . In tī Pek-lī-hêng , kheh-tiàm lâng chōe bōe hioh--tit , só͘-í khì hioh bé-tiâu . Hit ê-hng tú-á Siōng-tè èng-ún Má-lī-a ê sî kàu , chiū siⁿ Iâ-so͘ . Má-lī-a ēng pò͘ pau , lok tī bé-chô , án-ni thang chai Iâ-so͘ chhut-sì chin pi-chiān . I ê sin-thé kap pêng-siông ê eⁿ-á saⁿ-tâng , ōe chai iau , ōe chai kan-khó͘ , ia̍h tio̍h lâng lâi io . Lūn I ê sèng ia̍h saⁿ-tâng , chí-ū chi̍t hāng tōa bô saⁿ-tâng , chiū-sī bô chōe . Koh ū Siōng-tè ê sèng . Lán tio̍h kì-tit Iâ-so͘ sī Siōng-tè , ia̍h sī lâng .
Iâ-so͘ thâu chi̍t pái lîm-kàu sè-kan sī chin khiam-pi , in-ūi siū khó͘ , siū sí lâi kiù lâng . Sèng-chheh kóng , “ I pún-jiân pù , in-ūi lán tì-kàu sòng-hiong , hō͘ lán tùi I ê sòng-hiong tì-kàu pù . ” Lán siūⁿ chit ê tāi-chì chin-chiàⁿ tio̍h kám-un . ( II Ko-lîm-to 8 : 9 )
Nā-sī kàu boa̍t-ji̍t koh lâi m̄-sī án-ni , chiū-sī ū tōa kôan-lêng lâi chòe sím-phòaⁿ ê Chú , lóng-chóng ê tùi-te̍k tēng-chōe siū hêng-hoa̍t , lóng-chóng sìn I ê lâng chiū chhōa in kàu thian-tông . Lán tio̍h kiû Siōng-tè hō͘ lán chòe sêng-si̍t sìn I ê lâng . “ I kàu ê sî bô thang hō͘ I hiâm , ōe an-jiân kap I saⁿ-kìⁿ . ”

Kūn Pek-lī-hêng ū chi̍t ê khòng-iá ; tú-tú Iâ-so͘ chhut-sì hit mî ū kò͘-iûⁿ ê lâng tī hia teh kò͘-iûⁿ . Hut-jiân khòaⁿ-kìⁿ thiⁿ-sài tùi thiⁿ lo̍h-lâi , Chú ê êng-kng sì-ûi chiò in . Kò͘-iûⁿ ê lâng tōa kiaⁿ , thiⁿ-sài chiū kóng , “ M̄-sái kiaⁿ , góa pò lí hó ê siau-sit , hō͘ lín kap chèng peh-sìⁿ tōa hoaⁿ-hí , in-ūi tī Tāi-pi̍t ê siâⁿ kin-á-ji̍t ū siⁿ Kiù-chú Ki-tok ; lín ōe khòaⁿ-kìⁿ Eⁿ-á ēng pò͘ pau , hē tī bé-chô ; chit ê sī I ê kì-hō . ” Liâm-piⁿ ū chōe-chōe thian-peng kap thiⁿ-sài o-ló Siōng-tè kóng , “ Thiⁿ-téng êng-kng kui tī Siōng-tè , tōe-bīn-chiūⁿ hô-pêng , lâng tit-tio̍h un-tián . Lūn thiⁿ-sài kóng , “ Tōe-bīn-chiūⁿ hô-pêng , chiū-sī in-ūi Iâ-so͘ chòe lán ê Kiù-chú . Siat-sú Iâ-so͘ bô lâi , lán chi̍t-sì-lâng bōe kap Siōng-tè hô-hó , ia̍h éng bōe thoat-lī Siōng-tè ê Siū-khì , in-ūi Iâ-so͘ lâi thòe lán siū hêng-hoa̍t , tû-khì lán ê chōe-kòa , só͘-í lán chiah ōe-tit-thang kap Siōng-tè hô . Sèng-chheh kóng , “ Lán kì-jiân tùi tit-tio̍h chheng-chòe-gī , chiū-sī khò lán ê Chú Iâ-so͘ Ki-tok chiah ōe kap Siōng-tè koh hô . ” Tùi án-ni thang chai Siōng-tè si-un hō͘ lán , ài lán tit-tio̍h kiù , m̄-ài lán tîm-lûn .
Thiⁿ-sài chiūⁿ-thiⁿ liáu , kò͘-iûⁿ ê lâng saⁿ-kap kóng , “ Taⁿ lán lâi Pek-lī-hêng , khòaⁿ Chú chí-sī lán ê tāi-chì . ” Chiū kín-kín khì , khòaⁿ-kìⁿ Má-lī-a Iok-sek , koh Eⁿ-á hē tī bé-chô--ni̍h . Í-keng khòaⁿ-kìⁿ , chiū chiong thiⁿ-sài só͘ kóng Eⁿ-á ê tāi-chì sì-kòe pò-iông .
Lán tio̍h o̍h kò͘-iûⁿ ê lâng ài kìⁿ-tio̍h Iâ-so͘ , sui-jiân bōe-ōe chhin-ba̍k khòaⁿ-kìⁿ , iáu-kú nā sìn , chhin-chhiūⁿ kap i sio-kìⁿ ; tùi lán ê kî-tó ia̍h thang kap I saⁿ-kūn . Chit-tia̍p Iâ-so͘ chòe Kiù-chú , ia̍h sī hoaⁿ-hí thèng-hāu chiap-la̍p sìn I ê lâng , Sèng-chheh chí-sī lán Iâ-so͘ ê tāi-chì , lán tio̍h sòe-jī chhúi-mô͘ kàu tit-tio̍h bêng ê pîn-kù , ia̍h chiong só͘ tit-tio̍h ê tāi-chì lâi lī-ek lâng , kui êng-kng tī Siōng-tè .

Iâ-so͘ chhut-sì tē poeh ji̍t siū kat-lé , chiah hō miâ kiò Iâ-so͘ , ì-sù sī Kiù-sè-chú . Móa-ge̍h liáu , pē-bú phō Iâ-so͘ khì Iâ-lō͘-sat-léng . Tī tiān-ni̍h chiàu Mô͘-se ê lūt-lē hiàn lé-mi̍h . Iâ-lō͘-sat-léng ū chi̍t ê chin lāu ê lâng miâ kiò Se-biān . I tit-tio̍h Sèng Sîn be̍k-sī , kā i kóng , iáu-bōe kàu sí tek-khak ōe khòaⁿ-kìⁿ Chú ê Ki-tok .
Hit-sî hō͘ Sèng Sîn kám-tōng ji̍p tiān , tú-á Iâ-so͘ ê pē-bú phō I ji̍p-lâi beh chiàu lu̍t-lē lâi kiâⁿ . Se-biān ēng chhiú lâi chi̍h Eⁿ-á , o-ló Siōng-tè kóng , “ Taⁿ Chú ah , chiàu lí só͘ kóng , thang pàng lí ê lô͘-po̍k pêng-an kè-sì , in-ūi góa tit-tio̍h chhin-ba̍k khòaⁿ-kìⁿ Kiù-chú . ”
Iok-sek kap Iâ-so͘ ê lāu-bú kî-koài i ê ōe . Se-biān kā in chiok-hok . Koh ū chi̍t ê lāu hū-jîn-lâng tī tiān-lāi , miâ A-ná , sī sian-ti lâng , poeh-cha̍p-sì nî chòe chiú-kóaⁿ , lóng bô lī-khui tiān-ni̍h sī ēng kìm-chia̍h kî-tó , mî-ji̍t ho̍k-sāi , Siōng-tè khóan-thāi i chhin-chhiūⁿ Se-biān , bē kè-óng ê sî hō͘ i kìⁿ-tio̍h Iâ-so͘ . Kìⁿ-tio̍h ê sî , i ê sim tōa hoaⁿ-hí , kám-siā Siōng-tè , liâm-piⁿ ēng chit ê tāi-chì lâi chí-sī Iâ-lō͘-sat-léng hiah-ê him-bō͘ Chú lâi sio̍k-hôe ê lâng .

Iâ-so͘ chòe Eⁿ-á ê sî , ia̍h ū phok-sū lâi khòaⁿ I . Chiah-ê phok-sū sī tùi hn̄g-hn̄g lâi , kiám-chhái sī tùi Pho-su kok , á-sī tùi tang-hng ê só͘-chāi lâi . In chheng-chòe phok-sū , sī chhang-miâ , ia̍h ū siông-siông káng-kiù thian-bûn ê tāi-chì . In ū chi̍t hāng chin hó , chiū-sī kèng-ùi Iâ-hô-hoa .
Siōng-tè thòe in siat chit ê koh-iūⁿ ê hong-hoat , hō͘ in chai Kiù-chú lîm-kàu sè-kan , koh chhōa in khì ho̍k-sāi I ; chiū-sī hō͘ in khòaⁿ-kìⁿ thiⁿ-téng ū chi̍t-lia̍p put-chí koh-iūⁿ ê chhiⁿ , sī piáu-hiān Iâ-so͘ chhut-sì , chiong hit lia̍p lâi ín-chhōa in khì kìⁿ-tio̍h Iâ-so͘ . Phok-sū bêng-pe̍k chit ê tāi-chì , sim-lāi chin hoaⁿ-hí , liâm-piⁿ khí-sin khì Iâ-lō͘-sat-léng pài Iâ-so͘ . Khì ê sî sòa tòa in kok só͘ chhut ê pó-mi̍h , n̂g-kim , jú-hiuⁿ , bu̍t-io̍h lâi hiàn hō͘ Iâ-so͘ .
Í-keng kàu Iâ-lō͘-sat-léng , chiū mn̄g kóng , “ Chhut-sì chòe Iû-thài lâng ê ông tī tah-lo̍h ? góan tī tang-hng khòaⁿ-kìⁿ I ê chhiⁿ , só͘-í beh lâi pài I . ”
Lūn Iâ-so͘ chin-chiàⁿ sī Ông , chiū-sī bān ông ê Ông , bān chú ê Chú , sī chiáng-kóan lâng ê sim , hō͘ lâng hâng-ho̍k tī I . Hi-lu̍t ông thiaⁿ-kìⁿ phok-sū lâi chhē Iû-thài ông , i kap i ê peh-sìⁿ chin kiaⁿ , in-ūi kiaⁿ-liáu cheng i ê ông-ūi , m̄-chai Iâ-so͘ ê kok m̄-sī sio̍k tī sè-kan , chiū-sī sio̍k thiⁿ-téng . Hi-lu̍t ông kiò chè-si , tha̍k-chheh lâng mn̄g kóng , “ Ki-tok eng-kai tī tah-lo̍h chhut-sì ? ” In chiū kóng , “ Pek-lī-hêng , in-ūi Sèng-chheh ū án-ni kì-chài . ” Tùi hit-tia̍p Hi-lu̍t àm-chīⁿ tiàu phok-sū siông-sè mn̄g chhiⁿ chhut-hiān ê sî , mn̄g liáu chiū chhe in khì Pek-lī-hêng , kóng , “ Lín tio̍h khûn-khûn chhē Eⁿ-á , chhē-tio̍h , tio̍h lâi kā góa kóng , góa ia̍h beh khì pài I . ” Hiah-ê phok-sū thiaⁿ Hi-lu̍t ê bēng-lēng chiū kiâⁿ , hut-jiân tang-sì só͘ khòaⁿ-kìⁿ ê chhiⁿ chòe-thâu chhōa in kàu Eⁿ-á só͘ hioh ê só͘-chāi .
Phok-sū khòaⁿ-kìⁿ hit lia̍p chhiⁿ hoaⁿ-hí kàu bōe-kò͘-tit , chiū ji̍p chhù , khòaⁿ-tio̍h Eⁿ-á kap lāu-bú Má-lī-a , phak-teh pài Eⁿ-á , khui pó-a̍h , ēng n̂g-kim , jú-hiuⁿ , bu̍t-io̍h lâi hiàn hō͘ I . Lán tha̍k phok-sū ê tāi-chì , ū kúi-nā hāng lán thang o̍h . Chiū-sī tio̍h khûn-khûn chhē Iâ-so͘ . M̄-sái kiâⁿ hn̄g lō͘ lâi chhē , in-ūi i sī ta̍k-ūi tī-teh ê Siōng-tè . Lán ia̍h m̄-sái chi̍t lia̍p chhiⁿ lâi chhōa , in-ūi ū chiâu-chn̂g ê Sèng-chheh , sī pí chhiⁿ put-chí khah kng , koh ū Sèng Sîn thang chiò kng lán ê sim , chóng-sī lán tio̍h kiû chiah ōe tit-tio̍h . Koh lán tio̍h o̍h phok-sū , tio̍h ēng chîⁿ-châi pó-pòe ê mi̍h hiàn hō͘ Siōng-tè , m̄-nā án-ni , ia̍h tio̍h ēng lán ê sim kap seng-khu lóng-chóng hiàn hō͘ Siōng-tè . Sèng-chheh kóng , “ Góa ê kiáⁿ tio̍h chiong lí ê sim hiàn hō͘ góa , koh kóng , “ Tio̍h hiàn lí ê seng-khu chòe oa̍h ê chè . ”

Phok-sū chhē-tio̍h Iâ-so͘ , chiū tùi pa̍t tiâu lō͘ tò-khì , bô khì pò Hi-lu̍t , in-ūi Siōng-tè ū be̍k-sī in . Hi-lu̍t ông thiaⁿ-kìⁿ phok-sū chòe in tò-khì , chiū tōa siū-khì , i chûn-sim beh hāi-sí Iâ-so͘ , nā-sī m̄-chai tah-lo̍h chi̍t ê sī , só͘-í chiū chiong Pek-lī-hêng kéng-lāi bē chiūⁿ nn̄g-hè ê ta-po͘ gín-ná lóng thâi-sí , phah-sǹg Iâ-so͘ tek-khak tī hiah-ê gín-ná ê tiong-kan . Nā-sī Siōng-tè ū pó-hō͘ Iâ-so͘ , chhe thiⁿ-sài be̍k-sī Iok-sek , kah i tio̍h chhōa Eⁿ-á kap lāu-bú cháu-khì Ai-ki̍p . Iok-sek khì bô lōa-kú , Hi-lu̍t ê peng chiū kàu , lâi châu Pek-lī-hêng ê gín-ná . Hit ji̍t thong hit só͘-chāi chin sī tōa chhiⁿ-chhám , chóng-sī hiah-ê gín-ná ê kan-khó͘ sī chiām-sî , in-ūi in káⁿ liâm-piⁿ chiūⁿ-thiⁿ , tit-tio̍h hok-khì . Chòe pē-bú ê lâng khah iu-būn , chhin-chhiūⁿ Sèng-chheh kóng , Lia̍p-kiat khàu kiáⁿ ê khóan-sit , chiū-sī kóng , “ Tī Lia̍p-má ū thiaⁿ-kìⁿ pi-siong , ai-chhám , thî-khàu , tōa iu-būn ê siaⁿ , Lia̍p-kiat khàu kiáⁿ , in-ūi bô--khì , só͘-í bô siū an-ùi . ”

Hi-lu̍t sí liáu-āu , Chú ê thiⁿ-sài tī Ai-ki̍p thok-bāng chhut-hiān kā Iok-sek kóng , “ Khí-lâi chhōa Eⁿ-á kap lāu-bú khì Í-sek-lia̍t ê tōe-hng , in-ūi ài hāi-sí Eⁿ-á ê lâng í-keng sí--lah . ” Iok-sek liâm-piⁿ khí-lâi , chhōa Eⁿ-á kap lāu-bú kàu Í-sek-lia̍t ê tōe-hng . Thiaⁿ-kìⁿ Hi-lu̍t ê kiáⁿ sòa-chiap chòe ông chiū kiaⁿ , m̄-káⁿ khì khiā-khí tī Pek-lī-hêng ; nā-sī tī bāng--ni̍h tit-tio̍h be̍k-sī , chiah khì Ka-lī-lī Ná-sat-le̍k . Iâ-so͘ tiàm hia kàu tōa-hàn . Sèng-chheh ū kóng , “ Eⁿ-á chiām-chiām tōa , cheng-sîn ióng-kiāⁿ , tì-hūi chhiong-móa , Siōng-tè un-tián pì-iū I . ”
Iû-thài lâng ū chi̍t ê Pôaⁿ-kè-choeh , sī chá chhut Ai-ki̍p ê sî , Siōng-tè siat-li̍p--ê . Iok-sek kap Má-lī-a ta̍k nî chiūⁿ Iâ-lō͘-sat-léng lâi siú chit ê choeh , kàu Iâ-so͘ cha̍p-jī hè ê sî , I ê pē-bú chhōa I saⁿ-kap khì , tâng-kiâⁿ ê lâng ia̍h chin chōe . Choeh-kî bêng-pe̍k , tāi-ke tò-lâi , Iâ-so͘ iáu-kú tī Iâ-lō͘-sat-léng , pē-bú m̄-chai , lia̍h-chún kiò sī chhap tī tâng-kiâⁿ ê lâng ê tiong-kan . Kiâⁿ kàu chi̍t ji̍t lō͘ , chiah chhē bô , chiū tò-tńg khì Iâ-lō͘-sat-léng chhē . Chhē kàu saⁿ ji̍t āu , tī tiān-ni̍h chiah tú-tio̍h , khòaⁿ-kìⁿ I chē tī sian-siⁿ ê tiong-kan teh tâm-lūn . Lâng thiaⁿ-kìⁿ I ê ōe lóng-chóng kî-koài I ê chhang-miâ , gâu ìn-tap . Pē-bú khòaⁿ-kìⁿ ia̍h kî-koài ; I ê lāu-bú kóng , Kiáⁿ , siáⁿ-sū hō͘ góan kàu án-ni ? lí ê pē kap goáiu- būn chhē lí . Iâ-so͘ ìn kóng , “ Mi̍h-sái chhē góa ? kiám m̄-chai góa eng-kai tī góa ê Pē ê só͘-chāi ? ” Pē-bú thiaⁿ bōe hiáu-tit , chóng-sī lāu-bú chiong chiah-ê ōe khǹg tī sim-lāi . Iâ-so͘ chiū kap in tò-khì Ná-sat-le̍k , hàu-sūn pē-bú . Án-ni thang hō͘ lán chai Iâ-so͘ tī sè-kan lóng chīn lu̍t-hoat lâi kiâⁿ . Tē gō͘ tiâu kóng , “ Tio̍h hàu-kèng lí ê pē-bú . ” Iâ-so͘ án-ni kiâⁿ sī ài lâng o̍h I ê bô͘-iūⁿ . Gín-ná sui-jiân bōe kàu chhin-chhiūⁿ Iâ-so͘ án-ni , iáu-kú tio̍h kiû Sèng Sîn pang-chān lâi o̍h , chiū Siōng-tè tek-khak hoaⁿ-hí thiaⁿ , hō͘ in ná kú ná hó ê khóan-sit .
Tùi Iâ-so͘ cha̍p-jī hè kàu saⁿ-cha̍p hè , hit ê tiong-kan Sèng-chheh bô lóng kì-chài , iáu-kú chai Iok-sek sī chòe ba̍k ê sai-hū , phah-sǹg Iâ-so͘ ia̍h sī án-ni , in-ūi Sèng-chheh kì-chài , ū lâng kiò I chòe ba̍k sai-hū . Án-ni hō͘ lán chai I káⁿ ū pang-chān Iok-sek chòe kang thàn chia̍h . I si̍t-chāi sī Siōng-tè , iáu-kú “ Khut-hā chòe lâng , chiâⁿ lô͘-po̍k ê khóan-sit . ” Án-ni lán tio̍h o̍h Iâ-so͘ khiam-pi ê khóan-sit . Sèng-chheh kóng , “ Lín eng-kai tio̍h ū Ki-tok Iâ-so͘ hit hō ê sim . ” ( Hui-li̍p-pí 2 : 5 )

Kiâⁿ sóe-lé Iok-hān ka-kī khiā tī Iû-thài ê khòng-iá , sī ài choan-sim ho̍k-sāi Siōng-tè . In-ūi sī chòe Chú ê sian-hong , só͘-í Iâ-so͘ bē chhut-thâu ê sî , i tāi-seng chhut-lâi kóng tō-lí . Só͘ chhēng--ê , sī lo̍k-tô mn̂g ; só͘ hâ--ê , sī phê ê tòa ; só͘ chia̍h--ê , sī chháu-meh , iá-bi̍t . Iok-hān chhut siaⁿ kóng , “ Thian-kok kūn lah , lín tio̍h hóan-hóe . ”
Chōe-chōe lâng thiaⁿ i só͘ kóng , jīn ka-kī ê chōe , tùi i niá sóe-lé . Ū lâng phah-sǹg i sī Ki-tok , Iok-hān kā in kóng , “ Góa m̄-sī Ki-tok , ū chi̍t ê pí góa khah tōa--ê , chiū-sī Ki-tok ; I lâi m̄-sī chhin-chhiūⁿ góa ēng chúi kiâⁿ sóe-lé , sī ēng Sèng Sîn kā lâng sóe . ”
Hit-tia̍p ū lâng bô sêng-si̍t hóan-hóe lâi kiû sóe-lé . Iok-hān chek-pī kóng “ Lín tio̍h ēng chin-si̍t ê sim hóan-hóe kiat hó ê ké-chí . ” In ū chi̍t hāng tōa chhò-gō͘ , chiū-sī khò ka-kī chòe A-pek-lia̍p-hán ê kiáⁿ-sun , só͘-í Iok-hān kà in m̄-thang án-ni , tio̍h o̍h A-pek-lia̍p-hán ê sìn , sūn-thàn Siōng-tè ê ì-sù ; chiū ēng phì-jū kóng , “ Hōan-nā chhiū bô kiat hó ê ké-chí , chiū chhò-lo̍h-khì hiat tī hé . ” Án-ni lán tio̍h kiat chōe-chōe hāng hó ê ké-chí , chiū-sī jîn-ài , hô-pêng , siān-liông , chīn-tiong , sìn-si̍t , khiam-pi , jîn-chû , thun-lún , un-jiû , chiah-ê ké-chí ; án-ni ōe hián-bêng sêng-si̍t hóan-hóe thiàⁿ Siōng-tè . Nā-sī chit hō m̄-sī lán ka-kī ōe , chiū sī tùi Sèng Sîn . Lán ka-kī sim-lāi ê ké-chí ta̍k hāng sī pháiⁿ , chhin-chhiūⁿ chhì-phè ; só͘-í tio̍h kiû Siōng-tè ēng Sèng Sîn tiàm lán ê sim , hō͘ lán tû-khì ta̍k hāng ê pháiⁿ , ōe chiâⁿ ta̍k hāng ê hó , hō͘ Siōng-tè hoaⁿ-hí .

Hit sî Iâ-so͘ tùi Ka-lī-lī lâi Iok-tàn hô , chiū-kūn Iok-hān beh niá sóe-lé , Iok-hān m̄-káⁿ kā I kiâⁿ sóe-lé , sî--i kóng , “ Góa eng-kai tio̍h siū lí ê sóe-lé , lí hóan-tńg lâi chiū-kūn góa mah ? ” Iâ-so͘ ìn kóng , “ Taⁿ chhiáⁿ iông-ún góa , in-ūi lán tio̍h án-ni chīn lé-sò͘ . ” Iok-hān chiah kā I kiâⁿ sóe-lé . Iâ-so͘ niá sóe-lé liáu tùi chúi khí-lâi , thiⁿ khui , ū Siōng-tè ê Sîn chhin-chhiūⁿ chíⁿ-á kàng-lîm tī I ê téng-bīn , ia̍h ū siaⁿ kóng , “ Che sī Góa thiàⁿ ê Kiáⁿ , Góa só͘ hoaⁿ-hí ê . ” Án-ni hián-bêng ū Sam-ūi-it-thé , chóng-sī chit hō ê tō-lí sī chin ò-biāu , lán bōe-ōe lóng bêng-pe̍k . Chiàu Sèng-chheh só͘ kì-chài Pē Siōng-tè chhe Iâ-so͘ lâi sè-kan chòe Kiù-chú , hō͘ sìn-khò I ê lâng ōe tit-tio̍h sià-bián chōe . Kiáⁿ Siōng-tè hōng-chhe lâi sè-kan thòe lán siū kan-khó͘ , kiâⁿ cha̍p-chn̂g ê gī ; án-ni ēng I ê kong-lô jia-khàm sìn I ê lâng . Sèng Sîn Siōng-tè sī têng-thâu-siⁿ lâng ê sim , hō͘ lâng ōe hiáu-tit sìn-khò Iâ-so͘ , ho̍k-sāi Siōng-tè .

Hit-tia̍p liáu-āu Sèng Sîn chhōa Iâ-so͘ khì khòng-iá , iá-siù ê só͘ chāi , hō͘ Mô͘-kúi chhì-liān . Iâ-so͘ tiàm hia cha̍p-sì-ji̍t , kìm-chia̍h kî-tó . Chai iau ê sî Mô͘-kúi chiū lâi kā i kóng , “ Lí nā-sī Siōng-tè ê Kiáⁿ , tio̍h bēng-lēng chiah-ê chio̍h-thâu pìⁿ-chòe piáⁿ . ” Iâ-so͘ kóng , “ Sèng-chheh ū kóng , Lâng tit-tio̍h oa̍h , m̄-nā óa-khò piáⁿ , sī óa-khò Siōng-tè só͘ kóng ê ōe , chiah ōe oa̍h . ” Chit hō ê chhì-liān bô chiâⁿ . Mô͘-kúi chiū chhōa Iâ-so͘ kàu Sèng ê kiaⁿ-siâⁿ , hō͘ I khiā tiān-téng , kā I kóng , “ Lí nā-sī Siōng-tè ê Kiáⁿ , thang tiô-lo̍h-lâi ; Sèng-chheh ū kóng , “ Chú in-ūi lí ū hoan-hù I ê thiⁿ-sài , in chiū ōe ēng chhiú hû-chhî lí , bián-tit lí ê kha tak-tio̍h chio̍h . ” Iâ-so͘ kóng , “ Sèng-chheh ia̍h ū kóng , Bo̍h-tit chhì Chú lí ê Siōng-tè . ” Chit hō ê chhì-liān ia̍h bô chiâⁿ . Mô͘-kúi chiū chhōa Iâ-so͘ chiūⁿ-khì ke̍k koâiⁿ ê soaⁿ , chiong thiⁿ-ē bān-kok kap lóng-chóng ê chun-kùi êng-kng ê tāi-chì hō͘ I khòaⁿ , kā I kóng , “ Lí nā phak-teh pài góa , che lóng-chóng beh hō͘ lí . ” Iâ-so͘ kóng , “ Sat-tàn thè-khì , Sèng-chheh ū kóng , “ Tio̍h pài Chú lí ê Siōng-tè , to̍k-to̍k ho̍k-sāi I tiāⁿ-tiāⁿ . ” Iâ-so͘ lóng bô lo̍h Mô͘-kúi ê khôan-thò , Mô͘-kúi chiū lī-khui , thiⁿ-sài lâi ho̍k-sāi I .
Chāi-chá Mô͘-kúi ēng chôa lâi bê-he̍k lán ê sí-chó͘ liáu , Siōng-tè tùi chôa kóng , “ Góa h ō͘ lí kap hū-jîn-lâng kiat oan-siû , lí ê hō͘-è kap i ê hō͘-è ia̍h sī án-ni ; i ōe siong-hāi lí ê thâu-khak , lí ōe siong-hāi i ê kha-āu-tiⁿ . ” Iâ-so͘ hō͘ Mô͘-kúi chhì-liān ia̍h bô siū bê-he̍k , sī tú-tú èng-giām hit chat Sèng-chheh tāi-seng só͘ kóng ê ōe , nā-sī āu-lâi èng-giām koh-khah siông-sè .
Lán siūⁿ Iâ-so͘ tú-tio̍h ê chhì-liān chiū chai Mô͘-kúi chin lī-hāi , gâu chhē- phāng ēng hoat-tō͘ kè-bô͘ bê-he̍k lâng ; ū sî ia̍h ēng Sèng-keng ê ōe lâi tò-chhì lâng . Sù-tô͘ Pí-tek pí-phēng Mô͘-kúi sī chhin-chhiūⁿ teh háu ê sai ; sì-kòe kiâⁿ , ài thun-kā lâng .
Lán khòaⁿ Iâ-so͘ tī khòng-iá-ni̍h , só͘ ēng ê khì-hâi thâi-iâⁿ Mô͘-kúi sī Sèng-chheh só͘ kì-chài ê ōe , tú-tú ha̍p Pó-lô só͘ kóng ê phì-jū kóng , “ Siōng-tè ê tō-lí sī Sèng Sîn ê kiàm ; ” só͘-í lán tio̍h khûn-khûn káng-kiù Sèng-chheh , chiong tō-lí siu-khǹg tī sim-lāi , siông-siông siàu-liām . Mô͘-kúi béng , lán lóan-jio̍k , iáu-kú m̄-sái sit-chì . Iâ-so͘ í-keng khah-iâⁿ , lán óa-khò I , ia̍h tek-khak khah-iâⁿ . Sèng-chheh kóng , “ I kì-jiân tú-tio̍h chhì-liān siū kan-khó͘ , chiū ōe pang-chān tú-tio̍h chhì-liān ê lâng ” ( Hi-pek-lâi 2 : 18 )

Ū chi̍t ji̍t kiâⁿ sóe-lé ê Iok-hān khòaⁿ-kìⁿ Iâ-so͘ lâi , chiū kóng , “ Khòaⁿ Siōng-tè ê Iûⁿ-ko , tam-tng sè-kan lâng ê chōe . Góa tāi-seng kóng , Āu-bé góa lâi , tāi-seng góa tī-teh , in-ūi I pún-jiân khah tāi-seng góa , chiū-sī chit ê lâng . ”
Taⁿ Iok-hān chheng-ho͘ Iâ-so͘ chòe Siōng-tè ê Iûⁿ-ko , in-ūi I tit-tio̍h thòe lâng sí , tam-tng lâng ê chōe , ná chhin-chhiūⁿ chòe sio̍k-chōe ê chè . Iû-thài lâng chāi-chá chiàu Siōng-tè ê bēng-lēng só͘ hiàn ê chè ta̍k-hāng sī koan-chiò Iâ-so͘ . Hiàn-chè ê sî chè-si ēng hui̍h hiù , chit ê chiū-sī koan-chiò Ki-tok ê hui̍h sóe-tû lâng ê chōe .
Hiah-ê hiàn-chè ê tiong-kan put-chí iàu-kín ê sī iûⁿ-ko . Ū tiāⁿ-tio̍h ê lē , ta̍k chá-khí tio̍h chè-hiàn chi̍t chiah , ta̍k ê-hng ia̍h tio̍h án-ni . An-hioh-ji̍t tio̍h hiàn têng-pē , lēng-gōa pa̍t-sî ia̍h tio̍h hiàn iûⁿ-ko . Iû-thài lâng ê choeh-kî tiong-kan sǹg Jû-oa̍t choeh chòe iàu-kín . Jû-oa̍t choeh tiong-kan , tē-it iàu-kín ê lé-sò͘ sī thâi iûⁿ-ko hiàn-chè Siōng-tè , lâi kì-liām chāi-chá Siōng-tè ê un-tián , kiù I ê peh-sìⁿ thoat-chhut Ai-ki̍p kok . In-ūi chit-hō ê tāi-chì chiū chheng-ho͘ Iâ-so͘ , kiò chòe Siōng-tè ê Iûⁿ-ko . Cheng-siⁿ ê tiong-kan iûⁿ-ko sǹg sī put-chí chheng-khì , koh chin koai , in-ūi án-ni ēng iûⁿ-ko koan-chiò Iâ-so͘ sī put-chí ha̍p . Í-sài-a ū kóng , “ I chhin-chhiūⁿ iûⁿ-ko hō͘ lâng khan kàu sí-tōe bô khui chhùi , chhin-chhiūⁿ iûⁿ tī chián-mn̂g ê lâng ê bīn-chêng bô chòe siaⁿ . ”
Siōng-tè ê Iûⁿ-ko chit chūn tī thiⁿ-ni̍h chē êng-kng ê ūi , chòe Kiù-sè-chú ; lâng sìn I , kiû I , ōe tit-tio̍h sià-bián chōe . Boa̍t-ji̍t Kiù-chú beh koh lâi , hit sî chòe sím-phòaⁿ ê Chú ; pōe-ge̍k ê lâng kiaⁿ-hiâⁿ , kiû soaⁿ-thâu kóng , “ Lí lâi teh góan , khàm hō͘ góan bián-tit chō-ūi ê Chú khòaⁿ-kìⁿ ; ia̍h bián-tit Iûⁿ-ko ê tōa siū-khì , in-ūi Iûⁿ-ko tōa siū-khì ê ji̍t kàu , sím-mi̍h lâng tng ōe khì . ”
Lán tio̍h hō͘ Iûⁿ-ko sóe lán chheng-khì , kì lán ê miâ tī oa̍h-miā ê chheh , án-ni ún-tàng chiūⁿ-thiⁿ , hióng-siū éng-óan ê hok-khì kap thian-sîn gîm-si kóng , “ Gōan hok-khì , êng-kng , kôan-lêng , khùi-la̍t , éng-óan kui tī chō-ūi ê Siōng-tè kap Iûⁿ-ko . ”

Kè ji̍t Iok-hān kap i nn̄g ê ha̍k-seng teh khiā , khòaⁿ-kìⁿ Iâ-so͘ teh kiâⁿ , chiū kā i ê ha̍k-seng kóng , “ Khòaⁿ Siōng-tè ê Iûⁿ-ko . ” Nn̄g ê ha̍k-seng thiaⁿ-kìⁿ chit ê ōe , chiū tè Iâ-so͘ . Iâ-so͘ oa̍t thâu khòaⁿ-kìⁿ nn̄g ê ha̍k-seng tè I , chiū mn̄g kóng , “ Lín beh kiû sím-mi̍h ? ” In ìn kóng , “ Sian-siⁿ , lí tah-lo̍h khiā ? ” Iâ-so͘ kóng , “ Tè góa lâi khì khòaⁿ . ” Chiū khì khòaⁿ I só͘ tiàm ê só͘-chāi , saⁿ-kap hioh tī hia , tit-tio̍h chin hó ê ki-hōe thang thiaⁿ Iâ-so͘ ê kà-sī . In tiong-kan chi̍t lâng , chiū-sī An-tek-lia̍t . I khì kā i ê hiaⁿ-tī Se-bûn kóng , “ Gōan ū tú-tio̍h Bí-sài-a , ” chiū chhōa i khì kìⁿ Iâ-so͘ . Iâ-so͘ khòaⁿ chiū kóng , “ Lí sī Iok-hān ê kiáⁿ Se-bûn , beh chheng-ho͘ chòe Ki-hoat . ” ( Ki-hoat kap Pí-tek sī saⁿ-tâng ê ì-sù . Ki-hoat sī Hi-pek-lâi ê im , Pí-tek sī Hi-lia̍p ê im , ì-sù sī chio̍h ) . Pí-tek āu-lâi chòe sù-tô͘ , chiū-sī cha̍p-jī ê chi̍t-ê .
Koh kè-ji̍t , Iâ-so͘ beh khì Ka-lī-lī , tú-tio̍h Hui-le̍k , chiū kā i kóng , “ Tè góa . ” Āu-lâi Hui-le̍k khì kā Ná-tàn-gia̍p kóng , “ Mô͘-se ê lu̍t-hoat kap Sian-ti ê chheh só͘ kì ê lâng , góan ū khòaⁿ-kìⁿ , chiū-sī Iok-sek ê kiáⁿ , Ná-sat-le̍k ê lâng Iâ-so͘ . ”
Ná-tàn-gia̍p tùi i kóng , “ Ná-sat-le̍k kiám ōe chhut sím-mi̍h kàu jōa-hó ê lâng mah ? ” Hui-le̍k kóng , “ Lí lâi khòaⁿ . ” Iâ-so͘ khòaⁿ-kìⁿ Ná-tàn-gia̍p lâi chiū kóng , “ Chit ê Sêng-si̍t sī Í-sek-lia̍t ê lâng , bô kan-chà--ê . ” Ná-tàn-gia̍p tùi Iâ-so͘ kóng , “ Cháiⁿ-iūⁿ ōe bat góa ? ” Iâ-so͘ ìn i kóng , Hui-le̍k iáu-bē kiò lí , lí tī bû-hoa-kó chhiū-ē , góa í-keng khòaⁿ-kìⁿ lí lah . ” Ná-tàn-gia̍p chiū kóng , “ Sian-siⁿ chin-chiàⁿ sī Siōng-tè ê Kiáⁿ , Í-sek-lia̍t ê ông . ” Iâ-so͘ kóng , “ Góa kóng , Bû-hoa-kó chhiū-ē , khòaⁿ-kìⁿ lí , lí sìn hoòⁿ ? Āu-lâi lí ōe khòaⁿ pí chit ê tāi-chì koh-khah tōa--ê , chiū-sī ōe khòaⁿ thiⁿ khui , Siōng-tè ê chhe-sài chiūⁿ-lo̍h tī Jîn-chú ê téng-bīn . ”
Lán chòe Iâ-so͘ ê ha̍k-seng , tio̍h o̍h chhin-chhiūⁿ An-tek-lia̍t , Hui-le̍k , ín-chhōa lâng lâi chiū-kūn Iâ-so͘ . Ia̍h tio̍h o̍h Ná-tàn-gia̍p sêng-si̍t bô kan-chà ê khóan-sit .

Kè saⁿ ji̍t , Iâ-so͘ chiū khì Ka-lī-lī ê Ka-ná siâⁿ , tī hia ū lâng chhōa sin-niû . Iâ-so͘ kap Lāu-bú chham ha̍k-seng lóng hō͘ i chhiáⁿ , ia̍h ū chōe-chōe lâng-kheh . Chiú chi̍t-ē chia̍h liáu , Iâ-so͘ ê lāu-bú kā Iâ-so͘ kóng , “ In bô chiú lah . ” Iâ-so͘ chai i ài chi-phòe Siōng-tè ê kôan-lêng , chiū kóng , “ Lāu-bú ah , góa kap lí sím-mi̍h kan-sia̍p ? ” I ê lāu-bú kā lô͘-po̍k kóng , “ Iâ-so͘ nā hoan-hù lín chòe sím-mi̍h , tio̍h thàn . ”
Tī hit ê só͘-chāi ū la̍k ê chio̍h-àng , ta̍k ê ōe tóe-tit chio̍h-gōa ê chúi , Iâ-so͘ kóng , “ Àng ta̍k ê tio̍h ēng chúi hō͘ i móa . ” In chiū hō͘ i móa kàu lîm--chhut-lâi . Iâ-so͘ koh kóng , “ Tio̍h iúⁿ phâng khì hō͘ pān-toh ê lâng . ” In chiū iúⁿ phâng khì , chúi í-keng pìⁿ chòe chiú . Pān-toh lim chhì-khòaⁿ , chiū kiò sin-kiáⁿ-sài kóng , “ Lâng éng sī tāi-seng ēng hó-chiú chhiáⁿ lâng-kheh , āu-lâi ēng khah po̍h--ê , lí hóan-tńg hó-chiú siu kàu chit-tia̍p . ” Chit ê sī Iâ-so͘ khí-thâu kiâⁿ ê sîn-jiah tī Ka-lī-lī ê Ka-ná .
Kū-iok ia̍h ū kì-chài kiâⁿ sîn-jiah ê tāi-chì ; chhin-chhiūⁿ Mô͘-se ū hō͘ chúi pìⁿ-chòe hui̍h ; hō͘ khó͘ ê chúi pìⁿ-chòe tiⁿ , phah chio̍h-pôaⁿ hō͘ chúi lâu chhut-lâi ; koh kiâⁿ kúi-nā hō ê sîn-jiah . Í-lī-a , Í-lī-sa , kap chōe-chōe kó͘-chá lâng ia̍h ū kiâⁿ sîn-jiah , chóng-sī in só͘ kiâⁿ bô kap Iâ-so͘ saⁿ-tâng . In tio̍h thèng-hāu Siōng-tè kah in kiâⁿ , ia̍h tio̍h óa-khò Siōng-tè ê kôan-lêng chiah ōe . Iâ-so͘ m̄-sī án-ni , sī ka-kī ū kôan-lêng ōe chòe , in-ūi I pún sī Siōng-tè .

Iâ-so͘ tùi Ka-ná khì Ka-pek-lông , koh bô kúi ji̍t chiūⁿ Iâ-lō͘-sat-léng beh siú Pôaⁿ-kè-choeh , ji̍p tiān khòaⁿ-kìⁿ lâng teh bōe gû , iûⁿ , chíⁿ-á , ia̍h ū lâng teh ōaⁿ gûn . Iâ-so͘ ēng soh-á chòe piⁿ kóaⁿ cheng-siⁿ , gû , iûⁿ chhut tiān , chhia-tó ōaⁿ-gûn ê lâng ê toh , koh kā bōe chíⁿ-á ê lâng kóng , “ Chiah-ê mi̍h tio̍h the̍h-khì , m̄-thang chiong góa ê Pē ê chhù chòe bóe-bōe chhù . ” Lūn tiān , chá Só͘-lô-bûn khí put-chí súi , hō͘ Nî-pò͘-kah-nî-sat ê peng sio húi-hoāi . Chit keng sī peh-sìⁿ tùi Pa-pí-lûn tò-lâi chiah koh khí--ê , chóng-sī bô hiah súi , ia̍h ū sit-lo̍h kúi-nā hāng pó-pòe ê mi̍h , kàu Hi-lu̍t ông ê chhiú koh siu-chéng khah tōa , ia̍h ke̍k súi , ke̍k chhoàng . Iû-thài lâng khòaⁿ--tio̍h , ta̍k ê chin hoaⁿ-hí o-ló . Sui-jiân án-ni , tī tiān-lāi ho̍k-sāi Siōng-tè ê khóan-sit chōe-chōe hāng m̄-tio̍h , só͘-í hō͘ Iâ-so͘ siū-khì . Taⁿ lán ji̍p lé-pài-tn̂g sui-jiân bô bóe-bōe ê tāi-chì , iáu-kú bô choan-sim tì-ì thiaⁿ tō-lí , ū siūⁿ chòe kang , chòe seng-lí , pa̍t hāng sai-khia ê tāi-chì , che lóng sī chhin-chhiūⁿ hit sî Iû-thài lâng tī tiān-lāi teh chòe bóe-bōe chi̍t-iūⁿ , Iâ-so͘ tek-khak m̄ hoaⁿ-hí ; só͘-í lán tī lé-pài-tn̂g tio̍h ēng choan-sim thiaⁿ tō-lí , kiû Siōng-tè siúⁿ-sù Sèng Sîn kám-hòa , hō͘ lán ê sim ōe siu-khǹg tō-lí , tit-tio̍h tōa ê lī-ek , bián hō͘ Siōng-tè siū-khì .

Hoat-lī-sài-kàu ū chi̍t ê miâ kiò Nî-ko-tí-bó͘ , sī chòe Iû-thài koaⁿ . I thiaⁿ-kìⁿ lâng kóng Iâ-so͘ kiâⁿ lōa-chōe ê sîn-jiah , sim chiū phah-sǹg Iâ-so͘ tek-khak sī Siōng-tè só͘ chhe ê lâng , him-bō͘ ài khòaⁿ I ; só͘-í ū chi̍t mî khì chiū-kūn . Kìⁿ-tio̍h chiū kóng , “ Sian-siⁿ , góan chai lí sī tùi Siōng-tè lâi ê sian-siⁿ , in-ūi lí só͘ kiâⁿ ê sîn-jiah nā m̄-sī Siōng-tè pì-iū , bô lâng ōe kiâⁿ . ” Iâ-so͘ kóng , “ Lâng nā bô têng-thâu-siⁿ , bōe-ōe khòaⁿ-kìⁿ Siōng-tè ê kok . ” Nî-ko-tí-bó͘ kóng , “ Lâng í-keng lāu , cháiⁿ-iūⁿ ōe têng-thâu-siⁿ ? ” Iâ-so͘ kóng , “ Nā bô tùi chúi , tùi Sèng Sîn lâi siⁿ , bōe-ōe ji̍p Siōng-tè ê kok ; tùi seng-khu siⁿ ê , chiū-sī seng-khu ; tùi sîn siⁿ ê , chiū-sī sîn . ” Nî-ko-tí-bó͘ thiaⁿ bōe hiáu-tit , Iâ-so͘ chiū ēng phì-jū kóe-bêng kóng , “ Hong chhut-chāi i teh chhe , thiaⁿ i ê siaⁿ m̄-chai tùi tá-lo̍h lâi , tùi tá-lo̍h khì ; tùi Sèng Sîn siⁿ ê ia̍h sī án-ni . Góa kóng , Tek-khak tio̍h têng-thâu-siⁿ , bo̍h-tit kî-koài chit ê ōe . Chāi-chá Mô͘-se kú-khí chôa tī khòng-iá , Jîn-chú hō͘ lâng kú-khí ia̍h chhin-chhiūⁿ i . Siōng-tè chiong to̍k-siⁿ ê Kiáⁿ siúⁿ-sù sè-kan , hō͘ sìn I ê lâng m̄-sái tîm-lûn , ōe tit-tio̍h éng-oa̍h . I thiàⁿ sè-kan ê lâng kàu án-ni ; Siōng-tè chhe I ê Kiáⁿ lo̍h-lâi sè-kan , m̄-sī beh tēng sè-kan lâng ê chōe ; sī beh lâi kiù sè-kan . ” Nî-ko-tí-bó͘ hit mî thiaⁿ Iâ-so͘ ê kà-sī káⁿ ū sìn , in-ūi i āu-lâi nn̄g pái hián-bêng hó-táⁿ ê sim lâi jīn Iâ-so͘ .

Bô jōa kú , kiâⁿ sóe-lé ê Iok-hān hō͘ Hi-lu̍t lia̍h khì koaiⁿ-kaⁿ . Chit ê Hi-lu̍t sī kóan Ka-lī-lī ê jîn-kun . Má-khó kiò i chòe ông ; Má-thài , Lō͘-ka kiò i chòe hun-hong ê kok-kun . Khòaⁿ gōa-chheh chiū chai i koh ū miâ kiò An-thê-phàⁿ , koh ū hiaⁿ-tī cha̍p-sò͘-lâng , tiong-kan Sèng-chheh ū koh kì-chài nn̄g lâng ê miâ nā-tiāⁿ , chiū-sī A-ki-ló kap Hui-le̍k . Chá hit ê thâi-sí Pek-lī-hêng ê eⁿ-á ê Hi-lu̍t sī in ê lāu-pē . Khó-sioh kiáⁿ chōe-chōe o̍h in ê lāu-pē ê pháiⁿ , chân-jím , koh lōan-lûn , chhin-chhiūⁿ Hui-le̍k chhōa ti̍t-lú mî Sat-lô-bí chòe bó͘ . Āu-lâi chit ê sió-tī An-thê-phàⁿ lî ka-kī ê hū-jîn-lâng , ín-iú hiaⁿ-só Hi-lô-tí pàng-sak tiōng-hu , An-thê-phàⁿ chiū chiap-la̍p i chòe ka-kī ê bó͘ . Chit ê tāi-chì hō͘ Iok-hān tōa-tōa chek-pī , ông-hō͘ nn̄g lâng tōa siū-khì , lia̍h Iok-hān ; Hi-lô-tí thâi i , Hi-lu̍t hit tia̍p m̄-káⁿ , chiū lâu tī kaⁿ--ni̍h nā-tiāⁿ .
Che sī hō͘ lán chai lâng ê sim-sèng pháiⁿ , kiau-ngō͘ , m̄ ài siū lâng ê khó͘-khǹg chek-pī . Siông-siông khòaⁿ lâng kiâⁿ m̄-tio̍h , hō͘ bo̍k-su á-sī hiaⁿ-tī lâi chek-pī , liâm-piⁿ bô hoaⁿ-hí , siū-khì m̄ thiaⁿ i . Che lóng-sī m̄-tio̍h , lán lâng eng-kai tio̍h ū khiam-sùn ê sim , hoaⁿ-hí thiaⁿ lán ê khó͘-khǹg , chhin-chhiūⁿ Só͘-lô-bûn kóng , “ M̄-ti̍h kà-sī ê lâng , sī khòaⁿ-khin ka-kī ê sìⁿ-miā ; nā-sī thiaⁿ-siū khó͘-khǹg tek-khak tit-tio̍h chhang-miâ . ”

Iok-hān koaiⁿ-kaⁿ ê sî , Iâ-so͘ lī-khui Iû-thài , khì Ka-lī-lī . Lō͘ tùi Sat-má-lī-a keng-kè , in-ūi hit séng sī tī Iû-thài Ka-lī-lī nn̄g séng ê tiong-kan . Iâ-so͘ kiâⁿ kàu Sū-ka , seng-khu siān . Hit só͘-chāi ū chi̍t ê chíⁿ , sī Ngá-kok só͘ khui ê ; Iâ-so͘ chē tī hia , ha̍k-seng ji̍p siâⁿ khì bóe chia̍h .
Ū chi̍t ê hū-jîn-lâng tùi Sat-má-lī-a siâⁿ-lāi chhut-lâi chhiūⁿ-chúi , Iâ-so͘ kóng , “ Hō͘ góa lim . ” Hū-jîn-lâng kóng , “ Lí sī Iû-thài lâng , beh thài ōe kā góan Sat-má-lī-a lâng thó chúi ? ” In-ūi Iû-thài lâng kap Sat-má-lī-a ê lâng bô saⁿ óng-lâi . Káng-kiù Sèng-chheh chiū chai , chá Í-sek-lia̍t cha̍p ê chi-phài ê lâng hō͘ A-su̍t kok ê ông lia̍h-khì ê sî , A-su̍t kok ê ông chhe pún-kok ê peh-sìⁿ poaⁿ khì Sat-má-lī-a khiā . Só͘-í Sat-má-lī-a lâng m̄-sī chiàⁿ Í-sek-lia̍t ê lâng . Khí-thâu ê sî in sī pài pu̍t , āu-lâi sòa ū kèng-ùi Iâ-hô-hoa . Koh Í-su-la̍h kap Nî-hi-bí chhōa Iû-thài lâng tùi Pa-pí-lûn tò-lâi , ài tī Iâ-lō͘-sat-léng koh-chài khí chi̍t keng tiān , Sat-má-lī-a lâng ài kap in saⁿ-kap khí , Iû-thài lâng m̄ hō͘ i hūn , tùi án-ni nn̄g-pêng kiat-òan .
Tiān khí hó , Sat-má-lī-a ê lâng m̄ khéng khì hia pài Siōng-tè , sī tī Sat-má-lī-a Ki-lī-sim soaⁿ ū lēng-gōa khí chi̍t keng ; chiū nn̄g pêng saⁿ òan-hūn koh-khah chhim .
Iâ-so͘ thiaⁿ-kìⁿ hū-jîn-lâng ê ōe , chiū kóng , “ Lí nā chai kā thó chúi lim sī chī-chūi , lí tek-khak kiû góa , góa tek-khak ēng oa̍h ê chúi hō͘ lí ; lâng nā lim chit ê chúi ōe koh chhùi-ta ; lim góa só͘ hō͘ i ê chúi , éng-óan bōe chhùi-ta . ”
Hū-jîn-lâng lóng bōe hiáu-tit Iâ-so͘ ê ì-sù , kan-ta thiaⁿ-kìⁿ Iâ-so͘ kóng , “ Lim-tio̍h góa ê chúi éng-óan bōe chhùi-ta , ” chiū kóng , “ Chú ah , kì-jiân lí ê chúi lim bōe chhùi-ta , chhiáⁿ lí hō͘ góa lim . ” Iâ-so͘ kóng , Chiah-ê ōe sī phì-jū nā-tiāⁿ , si̍t-chāi m̄-sī kóng tōe-bīn-chiūⁿ ê chúi , sī kóng Sèng Sîn ēng tō-lí kám-hòa lâng ê sim . Sèng Sîn ōe iúⁿ-chhī lâng ê lêng-hûn , chhin-chhiūⁿ lâng chhùi-ta lim chúi ōe iúⁿ-chhī seng-khu . Lâng bô lim seng-khu ōe sí , nā bô siū kám-hòa , lêng-hûn ōe tîm-lûn . Iâ-so͘ kā hū-jîn-lâng kóng , “ Tio̍h khì kiò lí ê tiōng-hu lâi . ” Ìn kóng , “ Bô tiōng-hu . ” Iâ-so͘ chiū kā i kóng i àm-chīⁿ só͘ kiâⁿ ê tāi-chì , hū-jîn-lâng chiah lia̍h Iâ-so͘ chòe sian-ti , chiū mn̄g Iâ-so͘ kóng , “ Pài Siōng-tè ê só͘-chāi tio̍h tī tá-lo̍h ? In-ūi Iû-thài lâng kóng tio̍h tī Iâ-lō͘-sat-léng , Sat-má-lī-a kóng tio̍h tī Sat-má-lī-a . ” Iâ-so͘ ìn kóng , “ Tio̍h sìn góa , ji̍t beh kàu , lín kèng-pài Thiⁿ-pē put-lūn tī chit ê soaⁿ , put-lūn tī Iâ-lō͘-sat-léng . Chin kèng-pài ê lâng , ēng sîn ēng sêng-si̍t pài Thiⁿ-pē ; in-ūi Thiⁿ-pē ài lâng án-ni pài I . Siōng-tè sī sîn , pài I ê lâng tio̍h ēng sîn ēng sêng-si̍t . ”
Hū-jîn-lâng kóng , “ Góa chai Bí-sài-a tit-beh lâi , I nā kàu tek-khak ēng chèng hāng ê tō-lí lâi kà-sī góan . ” Iâ-so͘ kóng , “ Chit-tia̍p kap lí kóng-ōe ê chiū-sī . ” Hū-jîn-lâng thiaⁿ-kìⁿ chit kù hoaⁿ-hí , liâm-piⁿ pàng-sak chúi-pân ji̍p siâⁿ khì kā lâng kóng , “ Lâi khòaⁿ chi̍t lâng , góa pêng-sò͘ só͘ kiâⁿ ê tāi-chì , I lóng-chóng chai , thang kóng , káⁿ sī Ki-tok . ” Chèng-lâng chhut siâⁿ chiū-kūn Iâ-so͘ . Tú-tú hit-tia̍p ha̍k-seng bóe mi̍h lâi , chhiáⁿ Iâ-so͘ chia̍h , Iâ-so͘ kóng , “ Góa ū mi̍h thang chia̍h , lín m̄ chai . ” Hit sî ha̍k-seng bōe bêng-pe̍k , saⁿ-kap kóng , “ Kiám ū lâng kiong-kip I mah ? ” Iâ-so͘ chiū kóe-bêng kóng , “ Thàn Siōng-tè ê chí-ì sī góa ê bí-niû . ” Hit ji̍t sǹg sī Sat-má-lī-a lâng hok-khì ê ji̍t-chí , in-ūi chōe-chōe lâng sêng-si̍t sìn Iâ-so͘ , sòa chhiáⁿ Iâ-so͘ kap in tòa . Iâ-so͘ tiàm hia nn̄g ji̍t , tùi án-ni sìn ê lâng ke-thiⁿ it-hoat chōe .
Hiān-sî Iâ-so͘ chē tī Thiⁿ-pē ê chiàⁿ-chhiú pêng , ia̍h hoaⁿ-hí ēng oa̍h-miā ê chúi hō͘ kiû I ê lâng . Sèng-chheh kóng , “ Chhùi-ta ê tio̍h lâi , ài tit-tio̍h oa̍h-miā ê chúi ōe pe̍h-pe̍h tit-tio̍h . ”

Kè nn̄g ji̍t , Iâ-so͘ tùi Sat-má-lī-a khí-sin khì kàu Ka-lī-lī séng ê Ka-ná siâⁿ , chiū-sī chêng-ji̍t ēng chúi pìⁿ chòe chiú ê só͘-chāi . Ū chi̍t lâng sī ông ê jîn-sîn , tùi Ka-pek-lông lâi chiū-kūn Iâ-so͘ , in-ūi i ê kiáⁿ tio̍h-pīⁿ siong-tiōng tit-beh sí , ǹg-bāng Iâ-so͘ ōe khì i ê só͘-chāi i-hó i . Nā-sī Iâ-so͘ tùi i kóng , “ Lín nā bô khòaⁿ-kìⁿ sîn-jiah , chiū lóng m̄ sìn . ”
Hit ê jîn-sîn put-chí pek-chhiat , ài Iâ-so͘ kòaⁿ-kín khì , kiaⁿ-liáu kiáⁿ ōe sí . Iâ-so͘ kóng , “ Lí tò-khì , lí ê kiáⁿ oa̍h lah . ” Hit ê lâng chiū thàn Iâ-so͘ ê ōe . Tī lō͘-ni̍h ū tú-tio̍h lô͘-po̍k lâi pò i kóng , “ Lí ê kiáⁿ oa̍h lah . ” I chiū mn̄g i ê lô͘-po̍k kóng , “ Sím-mi̍h sî hó ? ” Lô͘-po̍k ìn kóng , “ Chā-ji̍t kè tàu chi̍t tiám cheng , jia̍t thè . ” Hit ê lâng chiū chai sī tú-tú Iâ-so͘ kóng , “ Lí ê kiáⁿ oa̍h ê sî . Tùi án-ni i chôan-ke sìn Iâ-so͘ . ”
Siat-sú lán ū sím-mi̍h kan-khó͘ ê tāi-chì , tio̍h óa-khò Iâ-so͘ chiah ōe tit-tio̍h pêng-an .

Tùi hit-tia̍p Iâ-so͘ tò-khì Ná-sat-le̍k , ài tī hia kóng tō-lí hō͘ lâng thiaⁿ . An-hioh-ji̍t ji̍p hōe-tn̂g . Hōe-tn̂g sī Iû-thài lâng ê lé-pài-tn̂g . Ta̍k lé-pài tiāⁿ-tio̍h ê chheh tio̍h tha̍k , hit ji̍t só͘ tha̍k--ê , sī Í-sài-a ê chheh , kóng , “ Chú ê sîn í-keng lîm-kàu góa , só͘-í ēng boah-iû siat-li̍p góa lâi thôan hok-im tī sòng-hiong lâng ; chhe góa lâi i siong-sim ê lâng ; lâi pò hō͘ lâng lia̍h--ê chai thang tit-tio̍h pàng , chhiⁿ-mî ê chai thang tit-tio̍h khòaⁿ-kìⁿ ; ia̍h chhe góa tháu-pàng ai-chhám ê lâng , pò-iông Chú hoaⁿ-hí ê nî . ”
Siōng-tè ê Sèng Sîn be̍k-sī Í-sài-a siá án-ni , chiū-sī tāi-seng chhàm-gú Iâ-so͘ ; taⁿ Iâ-so͘ só͘ chòe ê tāi-chì lóng-chóng èng-giām chit chat Sèng-chheh , in-ūi I sī lâi thôan hok-khì ê siau-sit , i-hó phòa-pīⁿ , an-ùi sìn I ê lâng . Iâ-so͘ tha̍k hit chat bêng-pe̍k , chheh chiū ha̍p-teh , kau hō͘ kóan hōe-tn̂g ê lâng . Iâ-so͘ chiū tiàm teh chē , ta̍k ê lâng kā i kim-kim-siòng . I chiū tùi hiah-ê lâng kóng , “ Lín só͘ thiaⁿ-kìⁿ chit ê Sèng-keng , kin-á-ji̍t ū èng-giām . ” Hiah-ê lâng bô chun-tiōng Iâ-so͘ , Iâ-so͘ ū ín Í-lī-a kap Í-lī-sa ê sū lâi kéng-kài in .
Hōe-tn̂g chèng-lâng thiaⁿ-kìⁿ chiah-ê ōe , tōa-tîm siū-khì ; kui-kûn khí-lâi kóaⁿ I chhut siâⁿ-gōa , thoa I kàu soaⁿ-piⁿ , ài chhia i lo̍h-khì . Iâ-so͘ keng-kè kiâⁿ tī chèng-lâng ê tiong-kan lī-khui in khì .
Chit-tia̍p Iâ-so͘ ia̍h sī ài sè-kan lâng thiaⁿ I ê hok-im , ǹg-bāng ōe sìn , khó-sioh chōe-chōe lâng chhin-chhiūⁿ Ná-sat-le̍k lâng ê khóan , m̄-khéng thiaⁿ Iâ-so͘ ê ōe , m̄ chiap-la̍p Iâ-so͘ chòe in ê Kiù-chú . Iâ-so͘ m̄-khéng éng-éng thèng-hāu in , ū-sî hut-jiân lī-khui in , chhin-chhiūⁿ lī-khui Ná-sat-le̍k ê lâng .

Ū chi̍t ji̍t , Iâ-so͘ khiā tī Ka-lī-lī ê hái-kîⁿ kóng tō-lí , lâng chin-chōe teh thiaⁿ ; ū nn̄g chiah thó-hî chûn pha-teh , chûn-téng bô lâng tī-teh , ū chiūⁿ-hōaⁿ lâi sóe bāng . Chi̍t chiah sio̍k tī Se-bûn . Hit ê Se-bûn chiū-sī An-tek-lia̍t ê hiaⁿ-tī , chêng An-tek-lia̍t bat chhōa i lâi kìⁿ Iâ-so͘ . Iâ-so͘ chiū lo̍h i ê chûn , kah i lio̍h-lio̍h-á khui ; chiū chē-teh kóng tō-lí kà-sī hōaⁿ-téng teh khiā ê lâng . Iâ-so͘ kóng soah , chiū kah Se-bûn pàng chûn khah khui pha-bāng thó-hî . Se-bûn ìn kóng , Sian-siⁿ , góan thong-mî tio̍h-bôa , lia̍h lóng bô , nā-sī chiàu lí ê ōe , góan tio̍h pha-bāng . Hit-tia̍p pha-bāng thó tio̍h hî chin-chōe , bāng kàu beh li̍h8 , chiū chio pa̍t chiah chûn lâi pang-chān , nn̄g chiah chûn chài hî kàu beh tîm-lo̍h-khì . Án-ni sī hián-bêng Iâ-so͘ ê tōa kôan-lêng , ia̍h sī hián-bêng thiàⁿ I ê ha̍k-seng ê sim . Se-bûn Pí-tek khòaⁿ-kìⁿ án-ni , chiū phak tī Iâ-so͘ ê kha-ē , kóng , “ Chú ah , tio̍h lī-khui góa , góa sī ū chōe ê lâng ; ” kóng án-ni , in-ūi chai Iâ-so͘ ê chun-kùi , só͘-í siūⁿ ka-kī bōe kham-tit Iâ-so͘ kap i tiàm . Iâ-so͘ chai Pí-tek ê sim , chiah kóng , “ M̄-sái kiaⁿ ; liáu-āu lí ōe tit-tio̍h lâng . ” Che sī chí Pí-tek chòe thôan-tō ê kang , tit-tio̍h lâng chòe Iâ-so͘ ê ha̍k-seng , chhin-chhiūⁿ tit-tio̍h hî hiah chōe . Se-bûn kap tâng-phōaⁿ thoa chûn óa-soaⁿ , lóng-chóng pàng-sak , lâi tè Iâ-so͘ . Iâ-so͘ kiâⁿ bô lōa-hn̄g koh khòaⁿ-kìⁿ nn̄g ê thó-hî lâng , chi̍t ê ê miâ Ngá-kok , chi̍t ê miâ Iok-hān , hiaⁿ-tī-á kap in lāu-pē tī chûn-ni̍h teh pó͘ bāng . Iâ-so͘ chio in , sûi-sî lī-khui pē lâi tè Iâ-so͘ . Lán tio̍h o̍h chiah-ê ha̍k-seng ê khóan , ta̍k hāng thàn Iâ-so͘ ê bēng-lēng , chiah ōe tit-tio̍h hok-khì .

Iâ-so͘ kàu Ka-pek-lông tú-tio̍h An-hioh-ji̍t , ji̍p hōe-tn̂g kà-sī lâng . Tī hōe-tn̂g-ni̍h , ū chi̍t lâng hōan-tio̍h siâ-sîn , kiò-kóng , “ Ná-sat-le̍k lâng Iâ-so͘ ah , góa kap lí sím-mi̍h kan-sia̍p , lí lâi beh pāi-hoāi góa mah ? Góa chai lí sī chī-chūi , sī Siōng-tè ê Sèng ê . ” Iâ-so͘ khòaⁿ-kìⁿ hit ê lâng chin kan-khó͘ , chiū khó-lîn i , só͘-í chek-pī siâ-kúi , kóng , “ Chēng-chēng chhut-lâi . ” Siâ-kúi khiú-la̍k hit ê lâng , tōa-siaⁿ kiò , chiū chhut-lâi . Chèng-lâng khòaⁿ-kìⁿ chit ê tāi-chì , put-chí kî-koài , tùi án-ni miâ-siaⁿ tī Ka-lī-lī móa sì-kòe .
Iâ-so͘ tiàm sè-kan ê sî , Siōng-tè chún siâ-sîn khó͘-chhó͘ lâng ê seng-khu , chi̍t hāng sī chek-pī lâng , koh chi̍t hāng sī hō͘ Iâ-so͘ thang hián-bêng I ê kôan-lêng khùi-la̍t khah-iâⁿ Mô͘-kúi .
Kàu chit sî Siōng-tè chún siâ-kúi lâi khó͘-chhó͘ lâng á bô , lán bô tek-khak chai ; lâng phah-sǹg ū , ū lâng phah-sǹg lóng bô . Ū lâng kóng kiám-chhái ū-sî ū , chóng-sī khah hán-tit ; nā-sī chi̍t hāng lán thang bêng-bêng chai , ka-kī nā bô siông-siông tî-hông , Mô͘-kúi ōe sēng ki-hōe ji̍p lán ê sim .

Iâ-so͘ tùi hōe-tn̂g chhut-lâi , kap Ngá-kok , Iok-hān khì Se-bûn , An-tek-lia̍t ê chhù . Hit keng chhù ū chi̍t hāng iu-būn ê tāi-chì . Sī Pí-tek ê tiūⁿ-ḿ jia̍t-pīⁿ , piàn-sin jia̍t-kún-kún . Ha̍k-seng khòaⁿ-kìⁿ i hiah kan-khó͘ , chiū put-chí khó-lîn i , liâm-piⁿ pò Iâ-so͘ . Iâ-so͘ ji̍p i ê pâng , khan i ê chhiú , jia̍t chiū thè , liâm-piⁿ chiàu-gôan , khí-lâi ho̍k-sāi tāi- ke .
Iâ-so͘ hit tia̍p piàn kiâⁿ Ka-lī-lī séng , thôan tō-lí ; ū sî kóaⁿ kúi , ū sî i-pīⁿ ; chin-chōe lâng chiū-kūn Iâ-so͘ lâi tit-tio̍h I ê lîn-bín .
Ū chi̍t ê thái-ko--ê lâi , kūi tī Iâ-so͘ ê kha-ē , kiû kóng , “ Chú nā khéng , tek-khak ōe hō͘ góa chheng-khì . ” Hit ê thái-ko--ê sī chai Iâ-so͘ ū kôan ōe i-hó i , in-ūi sìn I sī Siōng-tè ê Kiáⁿ ; chóng-sī m̄-chai Iâ-so͘ beh á m̄ . Só͘-í kóng , “ Chú nā khéng , tek-khak ōe hō͘ góa chheng-khì . ” Iâ-so͘ lîn-bín , chhiú bong i kóng , “ Góa khéng , lí thang chheng-khì . ” Hit ê lâng liâm-piⁿ hó . Iâ-so͘ kah i khì hō͘ chè-si giām , chiàu Mô͘-se ê lē hiàn lé-mi̍h , chòe tit-tio̍h chheng-khì ê kan-chèng .
Thái-ko ê pīⁿ thang pí-phēng chōe ê khóan . Lâng nā bē tit-tio̍h sià-chōe , bē hō͘ Sèng Sîn kám-hòa , tī Siōng-tè ê bīn-chêng put-chí ù-òe , bōe tit-tio̍h ji̍p thian-kok . Lán nā ài sim chheng-khì-siùⁿ , tio̍h o̍h hit ê thái-ko--ê ê khóan , lâi chiū-kūn Iâ-so͘ ; chóng-sī m̄-sái gî-ngái Chú khéng á m̄-khéng , in-ūi Chú bat kóng , “ Hōan-nā chiū-kūn góa ê lâng , góa m̄ pàng-sak i . ”

Iâ-so͘ koh khì Ka-pek-lông , kàu hia bô jōa kú , lâng thiaⁿ-kìⁿ Iâ-so͘ lâi , chiū chōe-chōe lâng ûi-lûi i ê chhù , thiaⁿ I kóng tō-lí . Teh kóng ê sî , ū sì ê lâng kng chi̍t ê piàn-sūi--ê lâi . Hit lâng bô khùi-la̍t bōe kiâⁿ , só͘-í in pêng-iú ēng pho͘-kài kng i lâi , ài kiû Iâ-so͘ i-hó i . Lâng chōe , kng bōe-tit ji̍p , chiū liân pho͘-kài kng chiūⁿ chhù-téng , thiah khang lūi-lo̍h tī Iâ-so͘ ê bīn-chêng .
Iâ-so͘ khòaⁿ-kìⁿ hiah-ê lâng sìn chin tōa , chiū tùi piàn-sūi--ê kóng , “ Sòe-kiáⁿ , lí ê chōe sià-bián lah . ” In-ūi sià-chōe pí i-hó pīⁿ koh khah iàu-kín ê tāi-chì , só͘-í Iâ-so͘ tāi-seng kóng chit kù ōe , jiân-āu chiū i-hó i ê pīⁿ . Ū Hoat-lī-sài lâng thiaⁿ-kìⁿ Iâ-so͘ kóng chit kù ōe , m̄ sìn Iâ-so͘ sī Siōng-tè , chiū àm-chīⁿ kóng , “ Siáⁿ-sū chhiàm-kôan lām-sám kàu án-ni ? Siōng-tè í-gōa , chī-chūi ōe sià-bián lâng ê chōe ? Iâ-so͘ chai in ê ì-sù kóng , “ Lín siáⁿ-sū àm-chīⁿ gī-lūn kóng , ê chōe sià ’ , á-sī kóng , giâ pho͘-kài kiâⁿ ’ , tá-lo̍h chi̍t hāng khah khoài ? To̍k-to̍k hō͘ lín chai Jîn-chú tī tōe-ni̍h ū kôan thang sià-bián chōe ; ” chiū kā piàn-sūi--ê kóng , “ Góa bēng-lēng lí khí-lâi , giâ lí ê pho͘-kài tò-khì . ” Hit ê lâng chiū khí-lâi , tī chèng-lâng ê bīn-chêng giâ pho͘-kài chhut-khì , chi̍t lō͘ o-ló Siōng-tè . Chèng-lâng kî-koài i , kui êng-kng Siōng-tè kóng , “ Lán bē bat khòaⁿ-kìⁿ án-ni . ”
Chit chiuⁿ sī kóng Iâ-so͘ ê kôan-lêng kap un-tián ê sū ; lán ê lêng-hûn lóan-jio̍k chhin-chhiūⁿ piàn-sūi . Iâ-so͘ ū kôan-lêng thang kiù kiû I ê lâng , in-ūi I bat kóng , “ Hōan-nā tio̍h-bôa , kan-khó͘ pē tāng-tàⁿ ê lâng chiū-kūn góa , góa siúⁿ-sù lí pêng-an . ”

Ū chi̍t ji̍t , Iâ-so͘ tùi hiòng-koan-kháu keng-kè , khòaⁿ-kìⁿ chi̍t lâng tī hia teh chē , miâ kiò Má-thài , ia̍h ū miâ kiò Lī-bī . Iâ-so͘ kiò i kóng , “ Tè góa . ” Má-thài liâm-piⁿ khí-sin , pàng-sak i ê thâu-lō͘ lâi tè Iâ-so͘ . Iâ-so͘ ēng thian-kok ê hok-khì hō͘ i , sī khah-iâⁿ tōe-bīn chiūⁿ bān-hāng mi̍h .
Lán eng-kai tio̍h o̍h Má-thài , thiaⁿ Iâ-so͘ ê bēng-lēng liâm-piⁿ thàn . Siat-sú ū sím-mi̍h thâu-lō͘ ōe chó͘-tòng lán bōe-tit-thang tè Iâ-so͘ , chiū tio̍h hoaⁿ-hí pàng-sak , chiah ōe-tit-thang chòe Iâ-so͘ ê ha̍k-seng .
Lī-bī tī in chhù pān tōa iân-sia̍h chhiáⁿ Iâ-so͘ ; ū chiah-ê thiu-hiòng ê lâng , ia̍h ū hōan-chōe ê lâng saⁿ-kap chē toh . Tha̍k-chheh lâng , Hoat-lī-sài lâng ki-chhì Iâ-so͘ ê ha̍k-seng kóng , “ Lín kap lín ê sian-siⁿ chham thiu-hiòng ê lâng , hōan-chōe ê lâng saⁿ-kap lim-chia̍h sī cháiⁿ-iūⁿ ? Iâ-so͘ thiaⁿ-kìⁿ chiū kóng , “ Ióng-kiāⁿ ê lâng m̄-sái i-seng , phòa-pīⁿ--ê tio̍h ēng i ; góa lâi m̄-sī chio gī ê lâng , sī chio hōan-chōe ê lâng hóan-hóe . ”

Liáu-āu Iû-thài lâng ê choeh-kî , Iâ-so͘ chiūⁿ Iâ-lō͘-sat-léng . Tī Iâ-lō͘-sat-léng , ū chi̍t ê siâⁿ-mn̂g , hō chòe Iûⁿ-mn̂g ; kūn hia ū tî , miâ kiò Pit-sū-tāi . Tî-piⁿ ū gō͘ ê lông , lāi-bīn put-sî ū pīⁿ ê lâng tiàm tī hia teh thèng-hāu , ǹg-bāng tùi tî ê chúi tit-tio̍h pīⁿ hó .
Ū chi̍t ji̍t , Iâ-so͘ tùi tî-piⁿ keng-kè , khòaⁿ-kìⁿ ū chi̍t lâng tó-teh , seng-khu put-chí lóan-jio̍k , pīⁿ í-keng saⁿ-cha̍p-poeh nî . Kú-kú tī hia teh thèng-hāu , taⁿ kai-chài tú-tio̍h Iâ-so͘ , Iâ-so͘ mn̄g i kóng , “ Lí ài tit-tio̍h hó mah ? ” I ìn kóng , “ Chú ah , chúi tín-tāng ê sî bô lâng hû góa lo̍h tî , kàu góa ka-kī lâi , chiū pa̍t lâng í-keng lo̍h-khì . ” Iâ-so͘ kóng , “ Lí khí-lâi , giâ pho͘-kài khì kiâⁿ . ” Hit ê lâng thiaⁿ-kìⁿ Iâ-so͘ chit kù ōe , liâm-piⁿ khí-lâi giâ pho͘-kài tò-khì . Hit ji̍t tú-tú sī An-hioh-ji̍t , Iû-thài lâng khòaⁿ-kìⁿ i giâ mi̍h , chiū bô hoaⁿ-hí , kā i kóng , “ An-hioh-ji̍t chòe chit ê tāi-chì m̄-tio̍h . ” I kóng , “ Hit ê i-hó góa ê , kah góa án-ni . ” Hit ê lâng pún m̄-bat Iâ-so͘ , thêng bô jōa-kú tú-tio̍h Iâ-so͘ tī tiān--ni̍h . Iâ-so͘ kā i kóng , “ Lí ê pīⁿ í-keng hó , m̄-thang koh-chài hōan-chōe , kiaⁿ-liáu tú-tio̍h chai-ē koh-khah tāng . ” Lâng iû-gôan kiâⁿ m̄-tio̍h , m̄ khéng hóan-hóe chōe , sí-āu lêng-hûn ê kan-khó͘ , pí seng-khu pīⁿ-thiàⁿ ê kan-khó͘ koh-khah chhám .
Chit lâng chhut tiān kā Iû-thài lâng kóng , i-hó i ê chiū-sī Iâ-so͘ . Iû-thài lâng thiaⁿ-kìⁿ put-chí siū-khì , beh hāi-sí Iâ-so͘ .
Chit hāng sū thang ēng lâi pí-phēng Sèng-chheh kóng ê tō-lí . Sat-ka-lī-a kóng , “ Āu-lâi ōe khui chúi-chôaⁿ hō͘ Tāi-pi̍t ê ke , Iâ-lō͘-sat-léng ê peh-sìⁿ tit-tio̍h lâi sóe-chheng in tāi-seng ê m̄-tio̍h , tû-khì in pún-jiân ê ù-òe . ” Taⁿ Sèng-chheh só͘ kóng chit hō ê ōe sī chí Iâ-so͘ , chhin-chhiūⁿ pa̍t só͘-chāi kóng , “ Siōng-tè ê Kiáⁿ Iâ-so͘ Ki-tok ê hui̍h sóe-tû lóng-chóng ê chōe-kòa ” ( Sat-ka-lī-a 13 : 1 ; I Iok-hān 1 : 7 )

Hoat-lī-sài lâng ū-sî tùi-tiōng gōa-phê ê lé-sò͘ khah tùi-tiōng iàu-kín ê tō-lí , án-ni ia̍h tōa chhò-gō͘ . An-hioh-ji̍t ê ì-sù : Iâ-so͘ ēng kúi-nā hō ê hoat-tō͘ chek-pī Hoat-lī-sài lâng ê m̄-tio̍h , hō͘ lán chai An-hioh-ji̍t chin ê tō-lí . Ū chi̍t pái , tī An-hioh-ji̍t Iâ-so͘ kap ha̍k-seng keng-kè chhân-hn̂g ; ha̍k-seng iau , chiū tiah be̍h-sūi , ēng chhiú jê lâi chia̍h . Chiàu in kok ê lē , chit ê tāi-chì bô thang hiâm , nā-sī Hoat-lī-sài lâng hiâm kóng sī hōan-tio̍h An-hioh-ji̍t ê chōe . Iâ-so͘ kóng-khí kúi-nā hāng ê tō-lí pok-tó in . Tāi-seng ín-khí Tāi-pi̍t kap tè i ê lâng iau ê sî só͘ kiâⁿ ê piáⁿ . Chiàu hoat-tō͘ chit hō ê piáⁿ , to̍k-to̍k chè-si thang chia̍h , pa̍t-lâng m̄-thang chia̍h . Tāi-pi̍t kap tè i ê lâng lâi chia̍h , ia̍h bô hōan-hiâm , sī hō͘ lán chai lâng ê sìⁿ-miā sī khah iàu-kín gōa-phê ê lé-sò͘ . Iâ-so͘ koh ín-khí chè-si tī tiān-tn̂g ê lāi-bīn ê tāi-chì , chiū-sī ta̍k ê An-hioh-ji̍t tio̍h-bôa chòe-kang , ia̍h bô hōan-hiâm , in-ūi só͘ kiâⁿ ê tāi-chì , sī thàn Siōng-tè ê bēng-lēng , tiān ia̍h sio̍k tī Siōng-tè chòe sèng ê só͘-chāi . Iâ-so͘ chí ka-kī chiū kóng , “ Tī-chia ū pí tiān-tn̂g khah tōa--ê . ” Lâng ê chhiú só͘ khí ê tiān sī koan-chiò nā-tiāⁿ , Siōng-tè chin-si̍t ê tiān sī Iâ-so͘ pún-sin . Chè-si An-hioh-ji̍t tī tiān-lāi chiàu hoat-tō͘ ho̍k-sāi , siōng-chhiáⁿ bô chōe , hô-hòng Iâ-so͘ ê ha̍k-seng tè I lâi kiâⁿ bô thang hiâm . Iâ-so͘ koh ín-khí sian-ti Hô-se chi̍t chat , chiū-sī ài lîn-bín , m̄-ài chè-sū . ” Koh kóng , “ Lín nā chai chit chat ê ì-sù , chiū bô gí-tiāⁿ bô chōe ê lâng . ” Koh kóng , “ An-hioh-ji̍t in-ūi lâng ê lī-ek chiah siat-li̍p , m̄-sī in-ūi An-hioh-ji̍t chiah siat-li̍p lâng ; só͘-í Jîn-chú sī An-hioh-ji̍t ê Chú . ” Jîn-chú nā chòe An-hioh-ji̍t ê Chú , I ê ha̍k-seng tio̍h thàn Chú ê kà-sī lâi siú , iàu-kín tio̍h chòe lâng ê lī-ek . Ē-tóe só͘ kì-chài chit hāng ê tāi-chì , ia̍h sī saⁿ-tâng ê tō-lí .
Koh āu ê An-hioh-ji̍t Iâ-so͘ ji̍p hōe-tn̂g , tī hia ū chi̍t lâng chhiú ko͘-tâ , ū lâng mn̄g kóng , “ An-hioh-ji̍t i-pīⁿ thang mah ? ” Ì-sù sī beh gí-tiāⁿ I ê chōe . Iâ-so͘ chiū kóng , “ Lín tiong-kan chī-chūi-á ū iûⁿ . An-hioh-ji̍t poa̍h-lo̍h khiⁿ , bô khan i khí-lâi ah ? Lâng kiám bô khah kùi-khì tī iûⁿ mah ? An-hioh-ji̍t kiâⁿ hó-sū sī ha̍p-gî . ” Liâm-piⁿ kā hit ê lâng kóng , “ Tio̍h chhun-chhiú . ” I thàn Iâ-so͘ ê ōe , liâm-piⁿ hó . Khòaⁿ chit hāng só͘ kì-chài ê tāi-chì , chiū chai Iâ-so͘ put-chí ōe piān-tó tùi-te̍k , ia̍h gâu thé-thiap lîn-bín lâng , ia̍h ū kôan thang pang-chān lâng . Lán iàu-kín tio̍h o̍h chit ê chhiú ko͘-tâ--ê , thiaⁿ Iâ-so͘ ê bēng-lēng liâm-piⁿ thàn . Sui-bóng pêng-sò͘ bô khùi-la̍t thang chòe chi̍t hāng ê hó , chhin-chhiūⁿ ko͘-tâ ê chhiú iáu-kú nā khéng thàn Iâ-so͘ ê bēng-lēng , chiū ōe tit-tio̍h khùi-la̍t .

Iâ-so͘ chiūⁿ soaⁿ , thong-mî kî-tó Siōng-tè . Thiⁿ kng ū kiò ha̍k-seng , kéng cha̍p-jī lâng chòe sù-tô͘ . In ê miâ chiū-sī Se-bûn Pí-tek kap i ê hiaⁿ-tī An-tek-lia̍t , Ngá-kok kap i ê hiaⁿ-tī Iok-hān , koh Hui-le̍k , Má-thài , Pa-to-lô-mái , To-má , A-le̍k-hui ê kiáⁿ Ngá-kok , Se-bûn chheng-chò Se-lô-tí , Ngá-kok ê hiaⁿ-tī Iû-tāi , Ka-lio̍k lâng Iû-tāi ( chiū-sī bōe sian-siⁿ ê ) . Chí cha̍p-jī ê ha̍k-seng ê tiong-kan , gō͘ lâng ê miâ í-keng kóng-liáu ; sì lâng sī Iâ-so͘ tī Ka-lī-lī hái-kîⁿ chio--ê . Iâ-so͘ hō͘ chiah-ê lâng kun-sûi I , chhe in thôan tō-lí ; koh siúⁿ-sù in ū i-pīⁿ kóaⁿ kúi ê kôan-pèng . Bēng-lēng in tio̍h tāi-seng thôan tō-lí tī Iû-thài lâng , chhut-mn̂g m̄-sái tòa só͘-hùi , in-ūi chòe kang tit-tio̍h kang-chîⁿ sī ha̍p-gî . Koh tùi in kóng , in ōe hō͘ sè-kan lâng iàm-chiān , kū-choa̍t , hām-hāi ; chóng-sī m̄-sái kiaⁿ , tùi-te̍k ōe hāi seng-khu , bōe hāi lêng-hûn ; nā siông-siông thun-lún , kàu lō͘-bé ōe tit-tio̍h kiù . Lēng-gōa ēng chōe-chōe ōe khǹg in , chiah chiok-hok hō͘ in khì . Lâng hō͘ Iâ-so͘ só͘ chhe , tio̍h chai khah-siông bōe bián-tit kan-khó͘ , nā hoaⁿ-hí kam-gōan sêng-siū , ōe hióng-siū thian-kok ê hok-khì .

Ū chi̍t ji̍t , Iâ-so͘ chiūⁿ soaⁿ teh chē , ha̍k-seng chū-chi̍p ; Iâ-so͘ chiū khui-thiah thian-kok ê tō-lí kà-sī in . Thâu-chi̍t hāng sī kóng chin ê hok-khì sī cháiⁿ-iūⁿ ; chiū kóng , sim , ai-siong , un-jiû , him-bō͘ gī , kiâⁿ lîn-bín , sim chheng-khì , hô-pêng , in-ūi gī tú-tio̍h khún-tio̍k , ūi-tio̍h góa siū lâng lóe-mē khún-tio̍k , chit téng-hō ê lâng ū hok-khì .
Lâng ài tit-tio̍h thian-kok ê hok-khì tio̍h ū chit hō ê sim-chêng . Chit hō hok-khì kap sè-kan lâng só͘ phah-sǹg chòe hok-khì sī saⁿ tùi-hóan , to̍k-to̍k chit hō sī chin , pa̍t hō sī ké , lō͘-bé bô hō lâng ti-chiok ia̍h bô kú-tn̂g . Chit hō chiū-sī Sèng Sîn só͘ sù tī thian-kok ê peh-sìⁿ , sim-lāi chāi siⁿ ū , sí-āu koh-khah chhim . Lâng nā tit-tio̍h chit hō thian-kok ê khóan-sit chiū ōe chòe ū lō͘-ēng ê lâng , phì-jū chòe tōe--ni̍h ê iâm , sè-kan ê kng , ín-chhōa lâng kui êng-kng tī Thiⁿ-pē .
Gī-lūn chit hō ê tō-lí bêng-pe̍k , Iâ-so͘ koh kà-sī lán tio̍h put-chí sòe-jī kiâⁿ hó , chim-chiok thàn Siōng-tè lóng-chóng ê kài-lu̍t , m̄-nā gōa-phôe tio̍h thàn , ia̍h tio̍h chīn khùi-la̍t hō͘ sim-koaⁿ lāi-bīn ê só͘ ài tú-tú ha̍p Siōng-tè ê kài-lu̍t , chhim-chhim ê ì-sù . M̄-nā m̄-thang khek-khui lâng , hóan-tńg thiàⁿ-thàng lâng chhin-chhiūⁿ thiàⁿ ka-kī . M̄-nā tio̍h thiàⁿ pêng-iú , ia̍h tio̍h thiàⁿ tùi-te̍k . Lâng lóe-mē lán , lán tio̍h kā i chiok-hok ; lâng òan-hīn lán , lán tio̍h hó khóan-thāi i ; lâng hām-hāi khún-tio̍k lán , lán tio̍h thòe i kî-tó ; án-ni chiū chòe Thiⁿ-pē ê kiáⁿ-lūi ; in-ūi Thiⁿ-pē ēng ji̍t chiò-kng hó kap m̄-hó ê lâng , ēng hō͘ lūn-te̍k gī-lâng kap put-gī ê lâng . Iâ-so͘ chiah koh kóng chi̍t kù chin pau-hâm , chiū-sī kóng , “ Lín ê Thiⁿ-pē sī chiâu-chn̂g hó , lín tio̍h chiâu-chn̂g hó chhin-chhiūⁿ I . ”
Iâ-so͘ ia̍h kéng-kài lán m̄-thang chhin-chhiūⁿ Hoat-lī-sài lâng ké-iáⁿ ho̍k-sāi Siōng-tè , á-sī chòe hó sū tiâu-kò͘-ì hō͘ lâng khòaⁿ-kìⁿ , thang tit-tio̍h êng-hián tī lâng . Chín-chè sī eng-kai tio̍h kiâⁿ ê tāi-chì , chóng-sī m̄-thang ēng chín-chè kiû kong-lô , á-sī hō͘ lâng o-ló lán chòe hó-sim ; chín-chè eng-kai in-ūi lán sêng-si̍t ū chû-sim , lîn-bín lâng ê kan-khó͘ , ài lī-ek lâng ; án-ni chiū-sī ha̍p Siōng-tè ê ì-sù . Iâ-so͘ kóng , “ Chín-chè ê sî , m̄-thang hō͘ tò-chhiú chai chiàⁿ-chhiú ê só͘ chòe , chiū ōe tit-tio̍h Thiⁿ-pē ê siúⁿ . ”

Iâ-so͘ koh chiong kî-tó ê tāi-chì kà-sī lán , kóng lán m̄-thang chhin-chhiūⁿ ké-hó ê lâng , hoaⁿ-hí khiā kong-hêng ê só͘-chāi ; tio̍h ji̍p ba̍t-pâng koaiⁿ-mn̂g , kiû lâng khòaⁿ bōe tio̍h ê Pē , ia̍h m̄-thang chhin-chhiūⁿ pài-pu̍t ê lâng ta̍uh-ta̍uh liām , in-ūi lán só͘ khiàm-ēng , bē kiû ê tāi-seng , Thiⁿ-pē í-keng chai . Iâ-so͘ chiū kà-sī in kî-tó , kóng , “ Lín kî-tó tio̍h kóng , Gōan tī thiⁿ-ni̍h ê Pē , Gōan Lí ê miâ sèng . Lí ê kok lîm-kàu . Lí ê chí-ì tit chiâⁿ , tī tōe--ni̍h chhin-chhiūⁿ tī thiⁿ--ni̍h . Góan ê ji̍t-si̍t , kin-á-ji̍t hō͘ góan . Sià-bián góan ê ko͘-hū , chhin-chhiūⁿ góan ia̍h ū sià-bián ko͘-hū góan ê lâng . Bo̍h-tit chhōa góan ji̍p tī chhì , tio̍h kiù góan thoat-lī hit ê pháiⁿ--ê . In-ūi kok , kôan-lêng , êng-kng lóng sī Lí Só͘-ū , tāi-tāi bô chīn : À-bēng . ” Khòaⁿ chit kúi kù kî-tó ê ōe , ū kúi-nā hāng put-chí iàu-kín ê kà-sī . Thâu-chi̍t hāng , Siōng-tè m̄-nā chō-seng pó-iúⁿ lán , ia̍h ū hō͘ Ki-tok sio̍k-hôe lán , koh hoaⁿ-hí ēng Sèng Sîn têng-thâu-siⁿ lán , lán siông-siông tio̍h siàu-liām chit hō ê tō-lí , jīn Siōng-tè chòe Pē ; ēng kiáⁿ ê sim lâi chhin-kūn I . Tē-jī , Sī lán tio̍h kèng-tiōng I ê miâ , ia̍h kiû I hō͘ sè-kan lóng-chóng ê lâng ōe chai I sī chì-sèng , lâi kui tī I . Tē-saⁿ , Sī kiû Siōng-tè hō͘ lán kap lóng-chóng ê lâng hoaⁿ-hí hâng-ho̍k I ê kóan-hat , chòe I ê peh-sìⁿ . Tē-sì , Siōng-tè ê chí-ì tī thiⁿ-ni̍h , lóng-chóng chun-thàn , bô ûi-ke̍h ; tio̍h kiû I hō͘ lán kap tōe-bīn-chiūⁿ lóng-chóng ê lâng ia̍h ōe án-ni . Tē-gō͘ , Thang chai lán jio̍k-sin ū ha̍p-gî ê khiàm-ēng , ia̍h thang tùi Siōng-tè kiû ; chóng-sī m̄-thang kè-thâu khòa-lū , ia̍h m̄-thang it-bī siūⁿ ài beh liâm-piⁿ tit-tio̍h hè-mi̍h put-chí chōe , chek-chū chòe kú-tn̂g ê lō͘-ēng , Ta̍k-ji̍t sī kiû ta̍k-ji̍t só͘ tio̍h ēng--ê chiū hó ; án-ni sī hián-bêng ti-chiok ê sim , ia̍h Siōng-tè bô m̄ siúⁿ-sù lán . Tē-la̍k , Tio̍h sòe-jī siūⁿ ka-kī ū sià-bián lâng ê sim á bô ; nā bô , tio̍h kiû Siōng-tè siúⁿ-sù lán chit hō ê sim , chiah thang ǹg-bāng ka-kī ê chōe-kòa ōe tit-tio̍h Thiⁿ-pē ê sià-bián . Lán kî-tó ê sî tio̍h kì-tit ka-kī sī tāng-chōe ê lâng , só͘-í tio̍h sêng-si̍t jīn-chōe kiû sià-bián . Tē-chhit , Sè-kan sī chhì-liān ê só͘-chāi , chin-chōe pháiⁿ-tāi ōe ín-iú lán hām-tio̍h chōe ; koh lán ka-kī put-chí lóan-jio̍k , bô khùi-la̍t ōe khah-iâⁿ pháiⁿ ; só͘-í tio̍h kiû Thiⁿ-pē chín-kiù , chiah ōe bián-tit gûi-hiám . Sèng-chheh kóng , “ Lín kan-lân ê ji̍t kiû góa , góa tek-khak kiù lín . ” Lō͘-bé kúi kù sī hō͘ lán chai lán só͘ tùi kî-tó--ê , sī ū kôan-lêng ê Siōng-tè ; só͘-í tio̍h sìn , tio̍h óa-khò ; in-ūi I ōe chiâⁿ bān-hāng ê tāi-chì . Kî-tó ê sî iàu-kín só͘ kóng ê ōe m̄-thang kap sim bô tâng ; siat-sú án-ni , chiū bōe-tit-thang kóng , “ À-bēng , ” á-sī “ Sim chèng só͘ gōan ; ” ia̍h Thiⁿ-pē m̄ ún-chún ; só͘-í tio̍h ēng sêng-si̍t ê sim , chiū só͘ kiû--ê ōe tit-tio̍h . À-bēng ê ì-sù sī sêng-si̍t , sī chí lán kî-tó tio̍h ēng sêng-si̍t , in-ūi Siōng-tè sī chin-si̍t , kóng-chhut chiū kiâⁿ .
Iâ-so͘ ia̍h kà-sī lán kìm-chia̍h ê tō-lí . Kìm-chia̍h ê ì-sù sī in-ūi iu-būn jīn-chōe tī Siōng-tè ê bīn-chêng ; só͘-í m̄-thang chhin-chhiūⁿ ké hó ê lâng , tài iu-iông , pìⁿ bīn-sek , ēng kìm-chia̍h beh hō͘ lâng o-ló lán chòe khiân-sêng . Iâ-so͘ kóng , “ Kìm-chia̍h ê sî thâu-mn̂g tio̍h boah iû , bīn tio̍h sóe , bo̍h-tit ēng kìm-chia̍h hō͘ lâng khòaⁿ , chiū ōe tit-tio̍h Thiⁿ-pē ê siúⁿ . ”

Iâ-so͘ khó͘-khǹg ha̍k-seng m̄-thang chek-chū gia̍p tī tōe-ni̍h ; sè-kan ê hù-kùi put-chí khoài sit-lo̍h . Tio̍h chek-chū gia̍p tī thiⁿ-ni̍h , chiū éng-óan bōe sit-lo̍h , bōe pāi-hoāi . Lán ê gia̍p chek-chū tī tá-lo̍h , lán ê sim-koaⁿ ia̍h ǹg tī hia . Siat-sú lán ê sim bô ǹg tī thian-tông , lâi ǹg tī sè-kan , sī chhin-chhiūⁿ ba̍k-chiu hoe , sim-lāi ê kng pìⁿ chòe àm . Iâ-so͘ ēng chit hō ê phì-jū sī kà-sī lán m̄-thang chhò-gō͘ chin ê tō-lí , tio̍h sòe-jī chiàu-kò͘ sim-sèng phín-hēng , him-bō͘ éng-óan oa̍h ê tāi-chì .
Lán o̍h Iâ-so͘ ê só͘ kiâⁿ , kui êng-kng tī Siōng-tè , chiàu ki-hōe lī-ek lâng , chit ê thang kiò-chòe chek-chū gia̍p tī thiⁿ-ni̍h . Chhin-chhiūⁿ Iâ-so͘ pa̍t só͘-chāi ê ōe , chiū-sī kóng , “ Tio̍h ēng put-gī ê chîⁿ-châi kiat-kau hó ê pêng-iú , chiū lín sòng-sit ê sî , ōe hō͘ I chiap-la̍p tī kú-tn̂g ê chhù . ” Iâ-so͘ koh kóng , “ Chi̍t lâng bōe-ōe ho̍k-sāi nn̄g ê lâng ; kiám-chhái òan chit-ê , thiàⁿ hit-ê ; kiám-chhái kèng-tiōng chit-ê , khòaⁿ-khin hit-ê ; lín bōe-ōe ho̍k-sāi Siōng-tè , sòa ho̍k-sāi chîⁿ-châi . ”
Iâ-so͘ ia̍h beh hō͘ lán m̄-sái khòa-lū cháiⁿ-iūⁿ thang chia̍h , cháiⁿ-iūⁿ thang lim , cháiⁿ-iūⁿ thang chhēng , chiū kóng , “ Tio̍h khòaⁿ pe ê chiáu , bô chèng bô choh , Siōng-tè ia̍h chiàu-kò͘ , lín kiám bô khah kùi-khì chiáu mah ? Koh tio̍h khòaⁿ pek-ha̍p-hoe cháiⁿ-iūⁿ tōa châng , bô tio̍h-bôa , bô pháng-cheh ; ia̍h chá Só͘-lô-bûn hâng-ngó͘ kàu-ke̍k , i ê saⁿ ê súi bōe ta̍t-tio̍h chit ê hoe ê chi̍t-lúi . Siōng-tè siōng-chhiáⁿ hō͘ hoe súi kàu án-ni , hô-hòng beh chiàu-kò͘ lín sió-khóa sìn ê lâng mah ?
Lán kiâⁿ lō͘ kiám-chhái khòaⁿ hoe , á-sī chiáu , tio̍h kì-tit Siōng-tè chhòng-chō , ia̍h sī Siōng-tè teh chiàu-kò͘ ; koh eng-kai chai Siōng-tè m̄-nā chiàu-kò͘ chiah-ê mi̍h nā-tiāⁿ , ia̍h put-sî koh-khah tì-ì teh chiàu-kò͘ lán . Hoe , chiáu m̄-sī kùi-khì ê mi̍h , lóng bô sim-sîn ōe hiáu-tit o-ló Siōng-tè , ia̍h bô lêng-hûn thang tit-tio̍h kiù . Hoe hoat-siⁿ , bô kú chiū siā ; chiáu kàu sí òan tī-teh . Só͘-í lán iàu-kín tiàm sè-kan ê sî , tio̍h kiû Siōng-tè ê kok kap gī , sè-kan ê tāi-chì m̄-sái khòa-lū , chiū só͘ tio̍h ēng ê mi̍h , Siōng-tè chū-jiân hō͘ lán .
Lán ê lâng siông-siông gâu hiâm pa̍t-lâng ê m̄-tio̍h , kiám-chhái ka-kī ê m̄-tio̍h koh-khah tōa , ia̍h lóng bōe hiáu-tit siūⁿ . Iâ-so͘ tāng-tāng chek-pī lán chit hō ê khóan-sit , kéng-kài lán m̄-thang gí-gī lâng , kiaⁿ-liáu ōe hō͘ Siōng-tè gí-gī lán ; koh kóng , “ Ké hó ê lâng ah , tio̍h tāi-seng tû-khì ka-kī ba̍k-chiu-lāi ê îⁿ-á-chhâ , chiah ōe bêng-bêng khòaⁿ-kìⁿ thang tû-khì hiaⁿ-tī ba̍k-chiu-lāi ê chháu-á-iù . ”
Iáu-kú m̄-thang iông-ún pháiⁿ-tāi tī kàu-hōe lāi . Lâng chin-chiàⁿ ū pháiⁿ ê phín-hēng , tio̍h kek i chhut . Kap chit hō ê lâng kau-pôe chòe hiaⁿ-tī , sī bô lī-ek in , ia̍h kiám-chhái ōe hāi ka-kī . Iâ-so͘ kóng , “ Bo̍h-tit chiong sèng ê mi̍h hō͘ káu , bo̍h-tit chiong lín ê chin-chu hiat hō͘ ti . ” Pháiⁿ phín-hēng si̍t-chāi khó͘-oòⁿ tī Siōng-tè ê bīn-chêng .
Iâ-so͘ í-keng kah lán m̄-thang khòa-lū āu-ji̍t ê sū , koh chí-sī lán Siōng-tè put-chí òan-hūn pháiⁿ-tāi ; kiám-chhái ū lâng siūⁿ ka-kī ê pîn-chiān , bô lâng thang óa-khò , á-sī kiám-chhái siūⁿ ka-kī ê tāng chōe put-chí thang hō͘ Siōng-tè m̄-ti̍h , taⁿ ū sím-mi̍h lō͘ thang bián-tit sit-chì , m̄-sái khòa-lū ? Chiū-sī tio̍h chiong lóng-chóng ê tāi-chì pâi-lia̍t tī Thiⁿ-pē ê bīn-chêng , ti̍t-ti̍t óa-khò I , kì-tit I ê thiàⁿ lán sī bān-pē khah iâⁿ pē-bú ê thiàⁿ . Iâ-so͘ kóng , “ Kiû chiū hō͘ lín , chhē chiū tú-tio̍h , phah-mn̂g chiū kā lín khui . ” Ia̍h koh kóng , “ Lín ài lâng khóan-thāi lín cháiⁿ-iūⁿ , ia̍h tio̍h án-ni khóan-thāi lâng . ”

Iâ-so͘ só͘ kóng ê tō-lí , lâi kóe-bêng Siōng-tè ê kài-lu̍t , ta̍k lâng ê liông-sim ōe o-ló sī ke̍k hó ê kà-sī ; nā-sī ta̍k lâng pún ê sim-sèng lóan-jio̍k , ǹg sè-kan , thiàⁿ ka-kī , chiū oh-tit kiâⁿ kàu ha̍p Siōng-tè ê ì-sù ; só͘-í Iâ-so͘ ēng oe̍h kap khoah ê mn̂g-lō͘ chòe phì-jū , kiò lán chhíⁿ-gō͘ , chiū-sī kóng , “ Eng-kai tùi oe̍h-mn̂g ji̍p ; in-ūi thàu kàu tîm-lûn ê mn̂g khoah-khoah , lō͘ khòaⁿ-khǹg , chōe-chōe lâng ji̍p tī hia ; thàu kàu oa̍h , mn̂g oe̍h , lō͘ sòe-tiâu , chió-chió lâng chhē ū tio̍h . ” Chit ê tāi-chì hō͘ lán chai lâng tîm-lûn sī put-chí khoài ê tāi-chì , nā-sái thàn ka-kī ê pún-sèng nā-tiāⁿ ; só͘-í phì-jū chèng-lâng só͘ ài kiâⁿ sī khoah-tōa ê lō͘ . To̍k-to̍k tit-tio̍h kiù sī put-chí oh , chiū-sī pún-sèng tio̍h ōaⁿ sin lâi ǹg Siōng-tè , tio̍h pàng-sak ka-kī ê ì-sù , hóan-hóe kóe-pìⁿ chim-chiok thàn tō-lí ; só͘-í phì-jū mn̂g sī oe̍h , lō͘ sī sòe-tiâu , ji̍p-khì kiâⁿ ê lâng chió ; chiū-sī lâng nā bô sìn-khò Kiù-chú , siū Sèng Sîn ê kám-hòa , chiū lóng bōe kiâⁿ éng-óan-oa̍h ê lō͘ .
Iâ-so͘ m̄-ài lán chhò-gō͘ kiâⁿ m̄-tio̍h lō͘ sit-lo̍h lêng-hûn , chiū kah lán tio̍h tî-hông ké ê sian-siⁿ . In kiám-chhái gōa-phê put-chí hó chhin-chhiūⁿ iûⁿ , ia̍h kóng hó-thiaⁿ ê ōe , iáu-kú sim-lāi chhin-chhiūⁿ chhâi-lông , m̄-thang hō͘ I bê-he̍k . Ài chai sian-siⁿ sī chin á-sī ké , tio̍h khòaⁿ I ê phín-hēng sī hó á-sī pháiⁿ ; ia̍h tio̍h khòaⁿ in ê kà-sī sī ín-chhōa lâng kiâⁿ hó ho̍k-sāi Siōng-tè lī-ek lâng á-bô . Iâ-so͘ kóng , “ Hó chhiū kiat hó ké-chí , pháiⁿ ê chhiū kiat pháiⁿ ê ké-chí , khòaⁿ ké-chí chiū ōe bat chhiū . ”
Lán ia̍h tio̍h séng-chhat ka-kī ê sim-sèng , phín-hēng ; m̄-thang phiàn ka-kī , phah-sǹg gōa-phê pài Siōng-tè kàu-gia̍h . Iâ-so͘ kóng , “ Lâng chheng-ho͘ góa kóng , ah , Chú ah , bô lóng-chóng ōe ji̍p thian-kok ; to̍k-to̍k thàn góa thiⁿ-pē ê chí-ì ê lâng ōe ji̍p . ” Kàu sím-phòaⁿ ê ji̍t , Iâ-so͘ ōe kā m̄ sìn-thàn ê lâng kóng , “ Chòe m̄-hó ê lâng , góa m̄ bat lín ; tio̍h lī-khui góa , chòe lín khì . ”
Iâ-so͘ gī-lūn tō-lí put-chí siông-sè , chiū ēng khí chhù ê phì-jū , kiat-bé chiū-sī kóng , “ Thiaⁿ góa ê ōe lâi kiâⁿ i ê lâng , phì-jū chhin-chhiūⁿ ū tì-sek ê lâng khí chhù tī chio̍h-pôaⁿ téng ; hō͘ lo̍h , chúi lâu , hong chhe tōng-tio̍h chhù ia̍h bōe tó , in-ūi tōe-ki hē tī chio̍h-pôaⁿ téng . Thiaⁿ góa ê ōe chiū m̄ kiâⁿ i ê lâng , phì-jū chhin-chhiūⁿ gōng-lâng khí chhù tī thô͘-soa téng , hō͘ lo̍h , chúi lâu , hong chhe tōng-tio̍h chhù , liâm-piⁿ chiū tó , hit ê tó sī siong-tiōng . ”
Sèng-chheh pa̍t só͘-chāi chheng-ho͘ Iâ-so͘ chòe chio̍h-pôaⁿ , koh kóng , Iâ-so͘ í-gōa bô miâ thang óa-khò tit-tio̍h kiù ; só͘-í lán tio̍h sìn , óa-khò Kiù-chú Iâ-so͘ , chiah ōe chhin-chhiūⁿ tì-sek ê lâng , khí kian-kò͘ ê chhù , kàu sím-phòaⁿ ê ji̍t ia̍h m̄-sái kiàn-siàu . Taⁿ tùi tah-lo̍h ōe chai sī sêng-si̍t óa-khò Kiù-chú á bô ? chiū-sī tio̍h séng-chhat ka-kī , khòaⁿ ū sêng-si̍t hâng-ho̍k Iâ-so͘ , thàn I ê kà-sī á bô . Nā bô thàn Kiù-chú , khì óa-khò pa̍t-mi̍h , chiū-sī chhin-chhiūⁿ gōng ê lâng khí chhù tī soa-ni̍h , lō͘-bé chiū kiàn-siàu .

Iâ-so͘ kà-sī peh-sìⁿ kóng soah , chiū ji̍p Ka-pek-lông . Ū chi̍t ê pé-chóng , i só͘ thiàⁿ ê lô͘-po̍k phòa-pīⁿ teh-beh sí , hong-siaⁿ thiaⁿ-kìⁿ Iâ-so͘ ê tāi-chì , chiū chhe Iû-thài ê tiúⁿ-ló , kúi-nā lâng khì kiû I lâi i-hó I ê lô͘-po̍k . Iâ-so͘ thiaⁿ-kìⁿ chiū kóng , Góa beh khì i i . Lí chhù bô jōa-hn̄g , pé-chóng chhe I ê pêng-iú chiū-kūn Iâ-so͘ kóng , “ Chú m̄-thang tio̍h-bôa kàu góa tau , góa m̄-káⁿ tng , ia̍h bōe kham-tit chiū-kūn lí , lí ná-sái kóng chit kù , góa ê lô͘-po̍k chiū hó . ” Iâ-so͘ thiaⁿ-kìⁿ chiū kā tè I ê lâng kóng , “ Tī Í-sek-lia̍t lâng ê tiong-kan , bē bat khòaⁿ-kìⁿ lâng sìn kàu án-ni . ” Koh kā pé-chóng kóng , “ Chiàu lí ê sìn ōe tit-tio̍h chiâⁿ . ” Só͘ chhe ê lâng tò-tńg--khì , khòaⁿ-kìⁿ lô͘-po̍k í-keng ióng-kiāⁿ .
Lán khòaⁿ pé-chóng ê khóan-sit , si̍t-chāi ū hó ê bô͘-iūⁿ hō͘ lán thang o̍h . I chòe chú-lâng , sī put-chí kong-tō khóan-thāi lô͘-po̍k ; chòe koaⁿ ia̍h gâu thiàⁿ peh-sìⁿ ; iáu-kú ū koh-khah thang khó-chhú--ê , chiū-sī I sìn Iâ-so͘ ê kôan-lêng , koh hián-bêng khiam-sùn ê sim , put-chí kèng-tiōng Iâ-so͘ , lia̍h I chòe chun-kùi .

Kè-ji̍t , Iâ-so͘ khì chi̍t ê siâⁿ miâ Ná-in , I ê ha̍k-seng chham chōe-chōe lâng kap I saⁿ-kap khì . Kūn siâⁿ-mn̂g tú-tio̍h lâng kng sí-lâng chhut ; sí-lâng ê lāu-bú sī chiú-kóaⁿ lâng , ko͘-toaⁿ siⁿ chi̍t ê kiáⁿ nā-tiāⁿ ; siâⁿ-ni̍h ê peh-sìⁿ chōe-chōe sàng-chòng . Chú khòaⁿ-kìⁿ sí-lâng ê lāu-bú lîn-bín i , kā i kóng , “ Bo̍h-tit thî-khàu . ” Chiū kūn-óa lâi bong hit ê khòa sin-si ê kè , kng ê lâng thêng-kha . Iâ-so͘ chiū kóng , “ Siàu-liân lâng ah , góa kā lí kóng , Tio̍h khí-lâi . ” Hit ê sí-lâng chiū khí-lâi chē , koh kóng-ōe ; Iâ-so͘ chiong i kau hō͘ i ê lāu-bú . Chèng-lâng kiaⁿ-hiâⁿ kui êng-kng tī Siōng-tè kóng , “ Tōa ê sian-ti lâng ū heng-khí tī lán ê tiong-kan . ” In o-ló Siōng-tè , chit hāng put-chí tio̍h , iáu-kú ū khiàm-kheh , in-ūi put-kò sī lia̍h Kiù-chú chòe sian-ti . Kî-si̍t Kiù-chú pí sian-ti cheng-choa̍h put-chí hn̄g . Peh-sìⁿ hit-sî káⁿ bat siūⁿ Í-lī-a , Í-lī-sa só͘ kiâⁿ . In sui-bóng bat hō͘ lâng tùi sí koh-oa̍h , m̄-sī tùi ka-kī ê kôan-lêng , sī tùi pek-chhiat kî-tó . Iâ-so͘ to̍k-to̍k chhut ka-kī ê bēng-lēng , thang chai Iâ-so͘ chin-chiàⁿ sī Siōng-tè .
Lán khòaⁿ chāi-chá Kiù-chú hō͘ Ná-in ê siàu-liân lâng koh-oa̍h , si̍t-chāi sī kî-īⁿ ê sū , ia̍h sī chhut tī lâng ǹg-bāng ê í-gōa . Taⁿ lán chit-tia̍p hōan-chōe khóan-sit chhin-chhiūⁿ sí , to̍k-to̍k thiaⁿ Kiù-chú ê siaⁿ , tit-tio̍h I têng-thâu-siⁿ lán ê sim , ia̍h ōe sǹg chòe sī tit-tio̍h koh-oa̍h ê lâng . Lán nā chai ka-kī tit-tio̍h chit hō ê un-tián , eng-kai tio̍h chhim-chhim kám Siōng-tè ê un , chhin-chhiūⁿ hit-sî peh-sìⁿ ū kui êng-kng tī Siōng-tè .

Iâ-so͘ tī Ko-lia̍p-sìn , Pek-sài-tāi , Ka-pek-lông ta̍uh-ta̍uh kóng tō-lí , kiâⁿ sîn-jiah ; kàu bé lâng bô hóan-hóe , Iâ-so͘ chiū chek-pī kóng in ū chai-ē , ia̍h sím-phòaⁿ ê ji̍t in ê hêng-hoa̍t pí Chhui-lô Se-tùn , Só͘-to-má tng koh-khah bōe khí .
Lán khòaⁿ Iâ-so͘ chek-pī chí kúi-nā ê siâⁿ , ū thang chòe lán ê kàm-kài , chiū-sī lán ū ki-hōe thang thiaⁿ tō-lí , ia̍h ū Sèng-chheh thang káng-kiù , kàu-gia̍h thang chai Iâ-so͘ chin-chiàⁿ sī Kiù-chú ; lán nā lia̍h chit ê tāi-chì chòe bô iàu-kín , lán ê koan-hē pí chōe-chōe bē siū tō-lí ê lâng khah tōa ; chhin-chhiūⁿ Iâ-so͘ ū kóng , “ Hōan-nā chōe-chōe hō͘ i , tek-khak tùi i the̍h chōe-chōe , chōe-chōe thok-tiōng i , tek-khak tùi i thó chōe-chōe . ”
Iâ-so͘ ū siat-li̍p chhit-cha̍p lâng , hō͘ in khì thôan tō-lí ; hia ê lâng tò-lâi , sim put-chí hoaⁿ-hí hê-hok Iâ-so͘ , kóng , “ Chú ah , óa-khò lí ê miâ , kúi ia̍h hâng-ho̍k góan . ” Iâ-so͘ kóng , “ Bo̍h-tit in-ūi án-ni lâi hoaⁿ-hí , tio̍h lia̍h lín ê miâ kì tī thiⁿ-ni̍h chòe hoaⁿ-hí . ” Iâ-so͘ án-ni kà-sī , hō͘ lán chai tē-it thang hoaⁿ-hí ê tāi-chì , chiū-sī hō͘ Siōng-tè kì lán ê miâ tī oa̍h-miā ê chheh .
Hit-sî Iâ-so͘ sim-lāi hoaⁿ-hí kóng , “ Pē ah , thiⁿ-tōe ê Chú , góa o-ló Lí ; in-ūi Lí chiong chit ê tō-lí tùi ū tì-hūi , ū châi-lêng ê lâng khǹg-ba̍t ; nā-sī tùi sòe-kiáⁿ chiū hián-bêng ; si̍t-chāi--ah , Pē Lí hó ê ì-sù chin-chiàⁿ án-ni . ” Chit só͘-chāi só͘ kì-chài sī lán ê Chú Iâ-so͘ siūⁿ kàu Siōng-tè chiàu ka-kī hó ê ì-sù khóan-thāi lâng , lâi thòe siū-un ê lâng kám-siā o-ló Siōng-tè . Chit ê ōe ia̍h ōe kiò kiau-ngō͘ ê lâng chhíⁿ-gō͘ , m̄-thang óa-khò ka-kī ê tì-sek ; tio̍h khiam-pi chhin-chhiūⁿ sòe-hàn ê gín-ná , chiah thang ǹg-bāng Siōng-tè ê un-tián , chhin-chhiūⁿ Si-phian kóng , “ Un-jiû ê lâng tek-khak ēng gī chhōa i , ēng tō-lí kà-sī i . ”

Iâ-so͘ khǹg lâng chiū-kūn I kóng , “ Hōan-nā tio̍h-bôa kan-khó͘ pē tāng-tàⁿ ê tio̍h chiū-kūn góa , góa siúⁿ-sù lín pêng-an . ” Sè-kan ū iu-būn , pīⁿ-thiàⁿ , sí-sit , sòng-hiong , í-ki̍p chōe-chōe hāng chai-lān ê sū , oh-tit tam-tng , oh-tit thun-lún . Che chiàu lâng khòaⁿ , ōe kóng sī tāng-tàⁿ , chóng-sī ū chi̍t hō khah tāng ê tàⁿ , chiū-sī lâng ê chōe . Chit hō tàⁿ lâng-lâng ū , nā-sī ū ê lia̍h chòe bô tāng . Lâng nā chai chōe , chiū chai chit ê tàⁿ ka-kī pē bōe khí . Hit hō lâng nā chiū-kūn Iâ-so͘ , Iâ-so͘ ōe tû-khì i ê chōe , ná chhin-chhiūⁿ thǹg i ê tàⁿ . Iâ-so͘ koh kóng , “ Góa un-jiû khiam-sùn , pē góa ê pē lâi o̍h góa , chiū lí ê sim ōe pêng-an ; in-ūi góa ê pē sī khoài , góa ê tàⁿ sī khin . ” Chit só͘-chāi só͘ kóng , m̄-sī kóng lán chiū-kūn Iâ-so͘ , chiū tī chit sè-kan lóng-chóng bián-tit kan-khó͘ , sī hō͘ lán chai , nā tú-tio̍h , ū an-ùi ê só͘-chāi .

Ū chi̍t ê Hoat-lī-sài lâng miâ Se-bûn , chhiáⁿ Iâ-so͘ kap i saⁿ-kap chia̍h . Iâ-so͘ chiū ji̍p i ê chhù chē-toh . Siâⁿ-lāi ū chi̍t ê hū-jîn-lâng pêng-sò͘ sī hōan-chōe ê lâng , i chai Iâ-so͘ chē toh tī Hoat-lī-sài lâng ê chhù , chiū chiong chi̍t ge̍k-kòan ê hiuⁿ-iû tòa lâi , khiā tī Iâ-so͘ ê ka-chiah-āu , teh thî-khàu lâu ba̍k-sái ti̍h-tâm Iâ-so͘ ê kha , ēng thâu-mn̂g lâi chhit , koh chim I ê kha , ēng hiuⁿ-iû lâi boah .
Hit sî Iû-thài lâng chē toh ê khóan-sit sī pòaⁿ-chhiâ-goa̍t , kha khiau tī āu-bīn ; só͘-í lâng tī āu-bīn ōe-tit óa i ê kha .
Só͘ chhiáⁿ Iâ-so͘ ê Hoat-lī-sài lâng khòaⁿ-kìⁿ chit ê tāi-chì , sim-lāi siūⁿ kóng , “ Chit ê lâng nā-sī sian-ti lâng , tek-khak ōe chai bong I ê hū-jîn-lâng sī chī-chūi , ia̍h sī sím-mi̍h hō ê lâng , in-ūi i pêng-sò͘ sī hōan-chōe ê lâng . ” Iâ-so͘ chiū kā hit ê Hoat-lī-sài lâng kóng , “ Se-bûn ah , góa ū chi̍t kù ōe ài kā lí kóng . ” Ìn kóng , “ Chhiáⁿ Sian-siⁿ kóng . ” Iâ-so͘ chiū kóng , “ Ū chi̍t ê chè-chú , nn̄g lâng khiàm i gûn , chi̍t lâng khiàm sì gō͘-cha̍p niú , chi̍t lâng gō͘ niú ; nn̄g lâng lóng bô gûn thang hêng , gûn-chú chiū chòe chi̍t-ē sià-bián in ê chè ; taⁿ chhiáⁿ lí kóng chí nn̄g lâng tah-lo̍h chi̍t ê khah thiàⁿ chè-chú ? ” Se-bûn ìn kóng , “ Góa phah-sǹg chiū-sī hit ê hō͘ i sià-bián khah chōe--ê . ” Iâ-so͘ kóng , “ Lí phah-sǹg bô chhò . ” Iâ-so͘ oa̍t thâu chí hit ê hū-jîn-lâng kóng , “ Góa ji̍p lí ê chhù , lí lóng bô ēng chúi hō͘ góa sóe kha , nā-sī chit ê hū-jîn-lâng ēng ba̍k-sái lâi sóe góa ê kha , ēng thâu-mn̂g lâi chhit ; lí lóng bô kā góa chim-chhùi , nā-sī chit ê hū-jîn-lâng tùi góa ji̍p-lâi ê sî , chim góa ê kha bô soah ; lí lóng bô ēng iû lâi boah góa ê thâu-khak , nā-sī chit ê hū-jîn-lâng ēng hiuⁿ-iû lâi boah góa ê kha . Só͘-í góa kā lí kóng , i ê chōe-kòa chōe-chōe sià-bián , in-ūi i put-chí thiàⁿ góa , lâng nā tit-tio̍h sió-khóa ê sià-bián , i ê thiàⁿ-thàng ia̍h sī sió-khóa . ”
Chit ê hū-jîn-lâng tit-tio̍h tōa ê sià-bián , só͘-í i ê thiàⁿ-thàng ia̍h tōa . Iâ-so͘ chiū tùi hū-jîn-lâng kóng , “ Lí ê chōe sià-bián lah . ” Tâng chē toh ê lâng saⁿ-kap gī-lūn kóng , “ Chit ê sím-mi̍h lâng ōe sià-bián chōe ? ” Iâ-so͘ koh kā hit ê hū-jîn-lâng kóng , “ Lí ū sìn , chiah ū tit-tio̍h kiù ; taⁿ thang pêng-an tò-khì . ”
Lán khòaⁿ chit ê hū-jîn-lâng pí chhiáⁿ Iâ-so͘ ê Se-bûn kap tâng chē toh ê lâng khah-iâⁿ , in-ūi i ōe chai ka-kī ê m̄-tio̍h , ia̍h ū chhim-chhim hóan-hóe ; koh chai Iâ-so͘ ōe sià-bián chōe , só͘-í ēng khiam-sùn ê sim lâi chiū-kūn I . Koh i thiàⁿ Chú ê sim ia̍h khah-iâⁿ tī Se-bûn , in-ūi Se-bûn sui-bóng chhiáⁿ Iâ-so͘ , khòaⁿ chit só͘-chāi só͘ kóng , kiù-kèng iáu-bōe chīn-chêng ; nā-sī hū-jîn-lâng si̍t-chāi ū hián-bêng i ê chīn-sim . In-ūi m̄ tān-nā chòe chhin-chhiūⁿ lô͘-po̍k lâi sóe Iâ-so͘ ê kha , ia̍h koh chhin-chhùi chim I , ēng put-chí kùi ê hiuⁿ-ko boah I ; chiok-kiàn i ê thiàⁿ Chú , m̄-sī Se-bûn só͘ ōe pí-phēng--tit . I kì-jiân ū hián-bêng sêng-si̍t thiàⁿ Chú ê pîn-kù , chiū tit-tio̍h Chú ê o-ló pí chèng-lâng ia̍h khah tōa , chhin-chhiūⁿ chit só͘-chāi Chú chí-ū tùi i chi̍t lâng kóng , “ Lí ê sìn kiù lí , an-jiân tò-khì . ”
Chit chiuⁿ só͘ kì-chài ê tāi-chì sī kà-sī lán kúi-hāng ê tō-lí . Chi̍t hāng , put-chí tāng chōe ê lâng m̄-sái sit-chì , Iâ-so͘ ōe kiù i . Koh chi̍t hāng , ài Iâ-so͘ kiù lán , tio̍h chai ka-kī ê chōe , chhim-chhim hóan-hóe lâi óa-khò Iâ-so͘ . Iū chi̍t hāng , lán kì-jiân hō͘ Iâ-so͘ kiù , tio̍h hián-bêng kám-un ê sim put-chí thiàⁿ Iâ-so͘ .

Iâ-so͘ tī sè-kan ê sî , kiâⁿ chōe-chōe sîn-jiah , i-pīⁿ , kóaⁿ-kúi , piáu-bêng I sī Sèng Sîn ê Kiáⁿ . Hoat-lī-sài lâng sui-jiân khòaⁿ-kìⁿ , kò͘-ì m̄-sìn , húi-pòng Iâ-so͘ kóng , “ I sī óa-khò kúi-ông , chiah kóaⁿ-kúi . ” Iâ-so͘ ēng put-chí tāng ê ōe kéng-kài , koh mn̄g , “ Siat-sú Sat-tàn kóaⁿ Sat-tàn , chiū-sī ka-kī saⁿ oan-ke , i ê kok thái-thó khiā ōe tiâu ? ” Iâ-so͘ koh siat phì-jū kóng , “ Siâ-sîn lī-khui lâng , kiâⁿ-iû khòng-hān ê tōe , chhē an-hioh ê só͘-chāi , bōe tit-tio̍h kóng , beh tò-khì só͘ chhut-lâi ê chhù ; kàu , chiū khòaⁿ-kìⁿ í-keng piàⁿ-sàu chôe-chéng ; sûi-sî khì koh chhōa chhit ê sîn pí ka-kī khah pháiⁿ , ji̍p-lâi khiā-khí ; hit ê lâng lō͘-bé hōan-tio̍h , pí tāi-seng koh-khah chhám . ” Iâ-so͘ koh kóng , “ Chit ê pháiⁿ sè-tāi ia̍h chhin-chhiūⁿ án-ni . ”
Iû-thài lâng kú-kú hō͘ Mô͘-kúi tī-lí , kàu Iâ-so͘ lâi kóng tō-lí , kiâⁿ sîn-jiah , khǹg in tio̍h hóan-hóe ; hit-sî Mô͘-kúi sit-lo̍h kôan , phì-jū chhin-chhiūⁿ hit ê siâ-kúi lī-khui lâng ê seng-khu . Iû-thài cho̍k nā thàn ki-hōe hóan-hóe chōe , sêng-siū Iâ-so͘ ê kà-sī , sêng-si̍t jīn I chòe Kiù-chú , chiū tit-tio̍h ke̍k tōa ê hok-khì ; khó-sioh m̄ chiap-la̍p I , hóan-tńg kū-choa̍t I , chiū lō͘-bé chhám kàu-ke̍k . Lâng nā sêng-si̍t chiap-la̍p Iâ-so͘ , chiū bô koh hō͘ Mô͘-kúi tī-lí ; nā m̄-khéng chiap-la̍p , Mô͘-kúi ōe koh-chài lâi pé-pa̍k hit ê koh-khah tiâu .
Lán tha̍k chit ê phì-jū eng-kai tio̍h chai ka-kī pún ia̍h sī án-ni hō͘ Mô͘-kúi kóan-hat ; nā bô tit-tio̍h Iâ-so͘ chín-kiù , chiū bōe thoat-lī tī i ê chhiú . Ū chōe-chōe lâng bat thiaⁿ Iâ-so͘ ê hok-im , bêng-bêng chai tio̍h cháiⁿ-iūⁿ chòe , koh ài chòe , to̍k-to̍k sī óa-khò ka-kī ê khùi-la̍t , bô óa-khò Iâ-so͘ , sui-jiân ū iok-sok ka-kī bián-lē kiâⁿ hó , ia̍h bōe kú-tn̂g . Chit hō lâng chin-chiàⁿ chhin-chhiūⁿ phì-jū só͘ kóng : Mô͘-kúi sui-bóng chiām-sî lī-khui , sim bē bat ōaⁿ-sin , Mô͘-kúi ōe koh-chài kàu , in-ūi chai lâng nā bô óa-khò Iâ-so͘ bōe iâⁿ i .
Lán tio̍h pek-chhiat kiû Sèng Sîn tiàm tī lán ê sim , chiū bián-tit hō͘ Mô͘-kúi bê-he̍k , hām-lo̍h chōe .

Ū chi̍t lâng chiū-kūn Iâ-so͘ , kiû kóng , “ Sian-siⁿ , tio̍h hoan-hù góa ê hiaⁿ-tī kap góa pun sī-tōa-lâng ê ki-gia̍p . ” Iâ-so͘ m̄ chhap chit ê tāi-chì , nā-sī sēng-ki lâi khǹg lâng m̄-thang tham-sim , in-ūi sè-kan ê ki-gia̍p bōe-tit-thang óa-khò-tit ; chiū siat phì-jū kóng , “ Ū hó-gia̍h lâng thó͘-tōe siⁿ-thòaⁿ chōe-chōe , khòa-lū kóng , ū thó͘-sán bô só͘-chāi thang tún , taⁿ beh cháiⁿ-iūⁿ chòe ? Koh kóng , thiah góa ê chhek-chhng , khí khah-tōa--ê , lâi tún pah-hāng gō͘-kak , hè-mi̍h ; chiū ka-kī phah-sǹg kóng , ū chōe-chōe mi̍h , chek-chū chòe le̍k-nî ê lō͘-ēng , sim chiū thang pêng-an lim-chia̍h hoaⁿ-hí . Siōng-tè kóng , ê lâng , kin-mî beh thó lí ê lêng-hûn , só͘ pī-pān ê kui tī chī-chūi-á ? Hōan-nā chek chîⁿ-châi tī ka-kī , ia̍h tī Siōng-tè ê bīn-chêng bô hó-gia̍h , sī chhin-chhiūⁿ án-ni . ”
Sèng-chheh kóng , “ Chîⁿ-châi , mi̍h-kiāⁿ sui-jiân chōe , m̄-thang lia̍h chòe êng-kng , koh m̄-thang óa-khò . ”
Chîⁿ-châi bōe kú-tn̂g , ū-sî khoài-khoài sit-lo̍h , sí ê sî ia̍h bōe tòa--khì , chhin-chhiūⁿ Sèng-chheh kóng , “ Lán chhut-sì bô tòa sím-mi̍h lâi , kè-sì ia̍h bô tòa sím-mi̍h khì . ” Lán tio̍h kiû Siōng-tè hō͘ lán sim ǹg tī thiⁿ-ni̍h , m̄-sái ǹg tī tōe ; kàu sí ê ōe tit-tio̍h êng-kng ê bián-liû , bô pāi-hoāi , bô lâ-sâm , bô hòe-bô ki-gia̍p .

Iâ-so͘ koh kóng chi̍t ê phì-jū , kóng “ Ū lâng chai bû-hoa-kó chhiū tī i ê phû-tô-hn̂g--ni̍h , lâi chhē ké-chí , bōe tit-tio̍h ; chiū kā kò͘ hn̂g ê lâng kóng , saⁿ nî lâi chhē ké-chí bōe tit-tio̍h , m̄-ta̍t-tio̍h chhò--lo̍h-lâi , bô hō͘ i tìn só͘-chāi . Kò͘ hn̂g ê ìn kóng , ah , kin-nî bóng koh iông-ún , hō͘ góa sì-ûi ku̍t-sang èng-pûi , kiám-chhái ōe kiat ké-chí ; nā bô , jiân-āu chiah chhò--lo̍h-lâi . ”
Chit ê phì-jū kap lán ta̍k lâng ū kan-sia̍p . Siōng-tè sī hn̂g-chú , lán sī bû-hoa-kó chhiū . Siōng-tè put-sî teh khòaⁿ lán ê sim ū siⁿ ké-chí á bô .
Lâng chīn sim thiàⁿ Siōng-tè , ōe tit-tio̍h Sèng Sîn ê pang-chān chiah ōe kiat chí . “ Sèng Sîn ê ké-chí sī jîn-ài , hoaⁿ-hí , hô-pêng , thun-lún , chû-pi , siān-liông , tiong-sìn , un-jiû , chún-chat . ” Siat-sú bô chit hō ê ké-chí , chiàu kong-tō tio̍h siū châu-bia̍t , kai-chài ū Kiù-chú tī-teh , chhin-chhiūⁿ chit só͘-chāi kóng , “ Kin-nî bóng iông-ún . ” Só͘-í lán tio̍h thàn ki-hōe kiat-chí , nā bô , hêng-hoa̍t khoài-khoài ōe kàu .

Iâ-so͘ koh ēng phì-jū kóng , “ Ū iā chéng-chí ê chhut-khì iā chéng-chí . Iā ê sî ka-la̍uh tī lō͘-piⁿ , chiáu-á kàu lóng chia̍h i . Ū-ê ka-la̍uh tī chio̍h-tōe , hit ê thô͘ chhim , hoat-gê khiok sī kín , nā-sī thô͘ bô chhim , ji̍t chhut pha̍k i , bô kun chiū ko͘-tâ--khì . Ū-ê ka-la̍uh tī chhì-á-lāi , chhì-á hoat-khí lâi jia-pè i . Ū-ê ka-la̍uh tī pûi tōe . Ū-ê chi̍t-pah pē , ū-ê la̍k-cha̍p pē , ū-ê saⁿ-cha̍p pē . ” Iâ-so͘ êng ê sî , tè ê lâng kap cha̍p-jī ê ha̍k-seng mn̄g phì-jū ê kóe-seh . Iâ-so͘ kóng , “ Iā chéng-chí--ê sī pò-iông tō-lí . Iā tī lō͘-piⁿ--ê sī chhin-chhiūⁿ thiaⁿ tō-lí , Sat-tàn liâm-piⁿ kàu , chiong iā tī sim-ni̍h--ê chhiúⁿ-khì . Iā tī chio̍h-tōe--ê , sī chhin-chhiūⁿ lâng thiaⁿ tō-lí chiū hoaⁿ-hí siū i ; nā-sī lāi-bīn bô kun , chiū ia̍h chiām-sî nā-tiāⁿ , kàu in-ūi tō-lí tú-tio̍h hōan-lān khún-tio̍k , liâm-piⁿ iàm-chiān khì-sak i . Iā tī chhì-á tiong-ng--ê , sī chhin-chhiūⁿ lâng thiaⁿ tō-lí , chit sè-kan ê kiáu-jiáu , hè-châi ê bê-he̍k , su-io̍k hoat-khí tín-tāng , jia-pè hit ê tō-lí kàu bōe kiat-si̍t . Iā tī pûi-tōe--ê , sī chhin-chhiūⁿ lâng thiaⁿ tō-lí , siū i kàu kiat-chí , ū saⁿ-cha̍p pē , la̍k-cha̍p pē , pah pē . ” Iâ-so͘ kóng án-ni ū hun-piat sì téng-hō ê lâng . Lán tio̍h ka-kī séng-chhat khòaⁿ lán chòe tah-lo̍h chi̍t hō . Siat-sú lán ài siū tō-lí chhin-chhiūⁿ pûi-tōe , tio̍h siông-siông kiû Siōng-tè pī-pān lán ê sim , koh ēng Sèng Sîn kám-hòa , chiah ōe kiat ké-chí kui êng-kng tī Siōng-tè .

Iâ-so͘ koh siat phì-jū kóng , Thian-kok chhin-chhiūⁿ lâng iā hó ê chéng-chí tī chhân-ni̍h ; teh khùn ê sî , tùi-te̍k kàu , iā phōe-á tī be̍h-lāi chiū khì . Be̍h kàu thò͘-sūi kiat-chí , chiū phōe-á ia̍h chhut-hiān . Chhân-chú ê lô͘-po̍k lâi kā i kóng , ah , lí kiám m̄-sī ēng hó ê chéng-chí iā tī chhân-ni̍h mah ? cháiⁿ-iūⁿ ū phōe-á ? Chhân-chú kóng , tùi-te̍k chòe . Lô͘-po̍k kóng , khì khau i thang mah ? Kóng , kiaⁿ-liáu khau phōe-á , be̍h iā hō͘ lín pui̍h8--khí-lâi . Tio̍h iông-ún nn̄g hāng pîⁿ-pîⁿ tōa , thèng-hāu beh koah ; koah ê sî , góa kah koah ê lâng tio̍h tāi-seng chiong be̍h ji̍p chhng . Iâ-so͘ ji̍p chhù , ha̍k-seng chiū-kūn I kóng , “ Chhân phōe-á ê phì-jū tio̍h bêng-bêng kà-sī góan . ” Iâ-so͘ kóng , “ Iā hó chéng-chí--ê sī Jîn-chú ; chhân sī sè-kan ; hó chéng-chí sī thian-kok ê peh-sìⁿ ; phōe-á sī phàiⁿ-kúi ê peh-sìⁿ , tùi-te̍k iā phōe-á--ê sī Mô͘-kúi ; siu-koah ê sî , sī sè-kan ê lō͘-bé ; koah--ê sī thiⁿ-sài ; ēng phōe-á khioh kui tui hé-ni̍h lâi sio . Sè-kan ê lō͘-bé ia̍h sī án-ni : Jîn-chú teh-beh chhe I ê thiⁿ-sài , tùi I ê kok-lāi chiong hō͘ lâng khì hōan-chōe ê kap chòe pháiⁿ ê lâng khioh chòe tui ; hiat lo̍h hé-lô͘ , tī hia ū ai-chhám , thî-khàu , kā-gê , chhiat-chhí . Hit-tia̍p hó-lâng teh-beh kng-kng chhin-chhiūⁿ ji̍t , tiàm i ê Pē ê kok . ”
Sè-kan ū nn̄g téng-hō ê lâng saⁿ-chham , āu-lâi tio̍h pun-khui , ū lâng tit-tio̍h tōa hok-khì , ū lâng tú-tio̍h tōa chhiⁿ-chhám . Lán tio̍h kiû Siōng-tè pang-chān lán sêng-si̍t chòe I ê peh-sìⁿ , kàu hit sî m̄-sái thó͘-khùi kóng , “ Hē-thiⁿ ê ji̍t í-keng kè , siu-sêng ê sî í-keng bêng-pe̍k , ia̍h góan iáu-bē tit-tio̍h chín-kiù . ”

Iâ-so͘ koh siat phì-jū kóng , “ Thian-kok chhin-chhiūⁿ kòa-chhài-chí , lâng the̍h khì iā tī hn̂g-ni̍h . Che sī pah-hāng chéng-chí ê ke̍k sòe--ê , kàu tōa châng , khah tōa chiah-ê chhài-soe , giám-jiân chiâⁿ chhiū , pe-chiáu kàu , hioh tī i ê ki . ” Koh kóng , “ Thian-kok chhin-chhiūⁿ kàⁿ-bú , hū-jîn-lâng the̍h khì hē tī saⁿ táu mī-hún lāi kàu lóng-chóng hoat-kàⁿ . ”
Tha̍k chiah-ê phì-jū thang chai Ki-tok ê hok-im cháiⁿ-iūⁿ ū hāu-giām tī sè-kan , koh cháiⁿ-iūⁿ hāu-giām tī lâng ê sim . Chit hō tāi-chì m̄-sī liâm-piⁿ chiâⁿ , sī ûn-ûn . Hok-im ê tō-lí khí-thâu thôan sī chió-chió lâng sìn , ná thôan ná chōe , āu-lâi ōe kàu piàn-piàn . Lâng ê sèng pún ài kiâⁿ pháiⁿ , m̄-ài hó , chi̍t-ē tit-tio̍h Sèng Sîn ê kám-hòa , chiū ōaⁿ khóan-sit , ōe òan-hūn pháiⁿ , siông-siông kap pháiⁿ ê liām-thâu saⁿ-chiⁿ kàu khah iâⁿ ; só͘ ì-ài sī sèng chheng-khì-siùⁿ . Chit hō lâng ná kú ná chiâⁿ-sèng , chhin-chhiūⁿ kòa-chhài-chí ná kú ná tōa , á-sī kàⁿ tī mī-hún lāi ná kú ná hoat .
Lán tio̍h ka-kī séng-chhat khòaⁿ lán ū sêng-si̍t thiàⁿ Chú á bô , koh lán ê thiàⁿ Chú sī ná kú ná tōa á bô . Ta̍k lâng tio̍h chìn-pō͘ chiah tio̍h .
Iâ-so͘ kóng , “ Thian-kok chhin-chhiūⁿ pó-pòe khǹg tī chhân-ni̍h , lâng tú-tio̍h chiū khàm-ba̍t , hoaⁿ-hí tò-khì bōe Só͘-ū ê lâi bóe hit khu chhân . ” Koh “ Thian-kok chhin-chhiūⁿ chòe seng-lí ê lâng chhe hó ê chin-chu , tú-tio̍h chi̍t lia̍p put-chí kùi-khì--ê , chiū khì bōe Só͘-ū ê lâi bóe hit lia̍p . ”
Pó-pòe ê mi̍h kap chin-chu , sī chí tit-tio̍h kiù ê tō-lí . Chit ê tō-lí iâⁿ-kè sè-kan kim-gûn châi-pó ; sui-bóng lán tit-tio̍h kiù sī Siōng-tè pe̍h-pe̍h ê siúⁿ-sù , iáu-kú lâng tio̍h chim-chiok chhē chiah ōe tit-tio̍h . Chhin-chhiūⁿ Sèng-chheh kóng , “ Tio̍h chhē chhin-chhiūⁿ chhē gûn , koh tio̍h chhē chhin-chhiūⁿ chhē khàm-ba̍t ê châi-pó , chiah ōe bêng-pe̍k kèng-ùi Chú ê hoat-tō͘ , ia̍h tek-khak tit-tio̍h chai Siōng-tè ê tō-lí . ”
Lâng nā chai hit ê tō-lí ê pó-pòe , kiám-chhái tio̍h pàng-sak sè-kan ê mi̍h , i ia̍h kam-gōan , chhin-chhiūⁿ chòe seng-lí ê lâng bōe Só͘-ū--ê , lâi bóe hit lia̍p chu chi̍t-poaⁿ-iūⁿ .
Iâ-so͘ koh kóng , “ Thian-kok chhin-chhiūⁿ bāng pha tī hái-ni̍h , ûi--tio̍h chiah-ê chúi-cho̍k kàu-móa , chiū thoa tī hōaⁿ-téng , chē teh khioh hit ê hó ê ji̍p khì-kū , pháiⁿ--ê hiat tī gōa-bīn . ”
Cha̍p-jī ha̍k-seng kî-tiong kúi-nā lâng pún chòe thó-hî--ê . Iâ-so͘ tiàu ê sî bat kóng , “ Tè góa , góa beh hō͘ lín tit-tio̍h lâng chhin-chhiūⁿ thó-hî ; ” ì-sù sī beh hō͘ in thôan tō-lí kiù lâng .
Chit-chūn sêng-si̍t--ê , bô sêng-si̍t--ê saⁿ-chham tī kàu-hōe lāi . Sè-kan ê boa̍t-ji̍t , “ thiⁿ-sài tit-beh chhut-lâi tùi hó lâng ê tiong-kan poah-khui hit ê pháiⁿ--ê , ” chhin-chhiūⁿ thó-hî ê lâng hun-pia̍t hî chi̍t-poaⁿ-iūⁿ .

Beh àm ê sî Iâ-so͘ kà-sī bêng-pe̍k , kā ha̍k-seng kóng , “ Tio̍h lo̍h chûn saⁿ-kap kè hit pêng hōaⁿ . ” Kiâⁿ bô jōa hn̄g , hut-jiân khí tōa hong , hit ê hong put-chí thàu , éng chin tōa , chûn chha-put-to beh tîm-lo̍h-khì , ha̍k-seng chin kiaⁿ . Iâ-so͘ tī chûn-bé teh khùn , ha̍k-seng kiò I chhíⁿ , kóng , “ Sian-siⁿ bô beh chiàu-kò͘ góan mah ? beh bia̍t-bô lah . ” Iâ-so͘ khí-lâi hoah hong , kā hái kóng , “ Tio̍h chēng-chēng . ” Hong liâm-piⁿ soah , tōa pêng-chēng . Iâ-so͘ chiū kā ha̍k-seng kóng , ” Siáⁿ-sū kiaⁿ kàu án-ni ? Cháiⁿ-iūⁿ m̄-sìn ? ” Chèng-lâng put-chí kiaⁿ , saⁿ-kap kóng , “ Chit ê sī sím-mi̍h hō ê lâng ? Hong kap hái ia̍h sūn I . ”
Ōe hoah hong kap hái hō͘ i thàn , chí-ū sī Siōng-tè nā-tiāⁿ . Iâ-so͘ án-ni chòe sī hián-bêng ka-kī sī Siōng-tè .
Che sī hō͘ lán thang chai , lán tú-tio̍h gûi-hiám ê sî , nā Iâ-so͘ kap lán tī-teh chin ún-tàng , lóng m̄-sái kiaⁿ .

Iâ-so͘ hō͘ hái pêng-chēng , chûn bô lōa kú kàu hit pêng hōaⁿ . Iâ-so͘ kap ha̍k-seng chiūⁿ soaⁿ , tú-tio̍h hōan siâ-sîn--ê tùi bōng-ni̍h chhut-lâi . Hit ê lâng bô khiā chhù , sī khiā tī thióng-soaⁿ , thi̍h-liān pa̍k i bōe tiâu . Mî-ji̍t âu-kiò , ēng chio̍h ka-kī siong . Hn̄g-hn̄g khòaⁿ-kìⁿ Iâ-so͘ , cháu lâi pài i , tōa-siaⁿ kiò kóng , “ Chì-koâiⁿ Siōng-tè ê Kiáⁿ Iâ-so͘ , góa kap lí sím-mi̍h kan-sia̍p ? Thok-tiōng Siōng-tè ê miâ , kiû lí bo̍h-tit khó͘-chhó͘ góa . ” In-ūi Iâ-so͘ ū bēng-lēng siâ-sîn lī chit ê lâng , siâ-sîn sui-bóng m̄-ài , iáu-kú bô tâ-tit-ôa tio̍h chhut .
Iâ-so͘ mn̄g kóng , “ Lí sím-mi̍h miâ ? ” Ìn kóng , “ Góan miâ kiò Iâⁿ , sī góan chiah-ê put-chí chōe ê iân-kò͘ . ” Chhiat-ì kiû Iâ-so͘ bo̍h-tit kóaⁿ i chhut hit ê só͘-chāi . Hit sî ū chi̍t tīn ti tī soaⁿ-ni̍h teh chia̍h , kúi kiû Iâ-so͘ chún in ji̍p ti . Iâ-so͘ chún , kúi ji̍p ti-kûn , ti chiū cháu lo̍h hái chìm-sí .
Chiàu Mô͘-se ê lu̍t-lē , ti sī bô chheng-khì ê cheng-siⁿ , in iáu-kú chhī . Iâ-so͘ chún kúi ji̍p ti , ū lâng phah-sǹg sī beh hō͘ in chai in ê m̄-tio̍h .
Chhī ti--ê ji̍p siâⁿ kā lâng kóng , chèng-lâng chhut-lâi khòaⁿ só͘ kiâⁿ , kiû Iâ-so͘ lī-khui in ê só͘-chāi . HIt ê tāi-seng hōan-tio̍h kúi--ê , chhēng saⁿ chū-chāi , kap tāi-seng lóng bô saⁿ-tâng , Siat-sú lâng ōe hiáu-tit siūⁿ hit ê tāi-chì , tek-khak m̄-ài Iâ-so͘ lī-khui ; chóng-sī hit só͘-chāi ê lâng ū chhò-gō͘ , to̍k-to̍k siūⁿ hit ê sit-lo̍h ti ê tāi-chì nā-tiāⁿ ; m̄-nā bô hó-lé , hóan-tńg chhiáⁿ Iâ-so͘ lī-khui !
Lâng ū tit-tio̍h Iâ-so͘ kiù i thoat-lī Mô͘-kúi ê chhiú-thâu á bô , i ê só͘ kiâⁿ tek-khak ū cheng-choa̍h . Iâ-so͘ tah-chûn ê sî tāi-seng hōan kúi--ê kiû kap I saⁿ-kap khì .
Lán í-keng tit-tio̍h Chú ê un , tio̍h chhin-chhiūⁿ chit ê lâng , put-chí ài chhin-kūn Iâ-so͘ , m̄-kam pàng-lī . Koh lán tio̍h chhin-chhiūⁿ i ēng Chú ê hó khóan-thāi kā lâng kóng . Siat-sú bô sím-mi̍h chhim , ta̍k-lâng ōe ēng Chú khóan-thāi i pún-sin ê tāi-chì , lâi kóng hō͘ lâng thiaⁿ .

Ū chi̍t ê kóan hōe-tn̂g ê , miâ Gâi-ló͘ , i ū chi̍t ê ko͘-toaⁿ cha-bó͘-kiáⁿ , tú-á cha̍p-jī hè , phòa-pīⁿ put-chí siong-tiōng , pē-bú phah-sǹg i tek-khak sí . Gâi-ló͘ khì kiû Iâ-so͘ lâi i i . Iâ-so͘ kap i khì . Kiâⁿ tit-beh kàu , chōe-chōe lâng tè I , pek-kūn saⁿ-khoeh , sī ài khòaⁿ Iâ-so͘ . Chiông-tiong ū chi̍t ê hū-jîn-lâng , í-keng phòa-pīⁿ cha̍p-jī nî kú , bat hō͘ chōe-chōe i-seng i , ke-hé phòa-liáu , nā-sī i ê pīⁿ ê sè-bīn hóan-tńg khah tāng . Thiaⁿ-kìⁿ Iâ-so͘ ê tāi-chì , chhap tī chèng-lâng ê tiong-kan , ài bong Iâ-so͘ ê saⁿ-á-ku , ka-kī phah-sǹg nā bong chiū hó . Bong liáu pīⁿ kó-jiân hó . Iâ-so͘ oa̍t-thâu kóng , “ Chī-chūi-á bong góa ê saⁿ ? Ha̍k-seng kóng , “ Sian-siⁿ , chèng-lâng oe-khoeh lí , chiū mn̄g chī-chūi-á bong góa mah ? ” Hū-jîn-lâng chai i seng-khu só͘ keng-kè ê tāi-chì , bōe khǹg-ba̍t--tit , chiū chìn-chêng phak-teh , lóng siông-sè kóng . Iâ-so͘ kā i kóng , “ Lí sìn i-hó lí , an-jiân tò-khì , lí ê pīⁿ hó lah . ” Lán ê chōe sī chhin-chhiūⁿ put-chí tāng ê pīⁿ , Iâ-so͘ í-gōa bô lâng ōe i ; só͘-í tio̍h o̍h chit ê hū-jîn-lâng ê sìn lâi chiū-kūn Iâ-so͘ , chiah ōe tit-tio̍h thoat-lī chōe-ok ê kan-khó͘ . Iâ-so͘ teh kóng ê sî , lâng tùi Gâi-ló͘ ê chhù lâi pò kóng , “ Mi̍h-sái tio̍h-bôa sian-siⁿ , cha-bó͘ gín-ná í-keng sí--lah . ” Iâ-so͘ thiaⁿ-kìⁿ , chiū kā Gâi-ló͘ kóng , “ Bo̍h-tit kiaⁿ , to̍k-to̍k tio̍h sìn . ” Iâ-so͘ chí-ū chún Pí-tek , Ngá-kok , Iok-hān chí saⁿ lâng tè I kiâⁿ .
Kàu chhù khòaⁿ lâng tōa-siaⁿ thî-khàu , Iâ-so͘ kóng , “ Siáⁿ-sū tōa-siaⁿ thî-khàu ? cha-bó͘-kiáⁿ m̄-sī sí , sī khùn nā-tiāⁿ . ” Lâng chhiò I , in-ūi m̄-chai Iâ-so͘ ū kôan-lêng ōe hō͘ i koh-oa̍h . Iâ-so͘ kah chèng-lâng chhut-khì , chiū chhōa gín-ná ê pē-bú kap tè I ê lâng ji̍p gín-ná ê pâng , chiū khan cha-bó͘ gín-ná ê chhiú kóng , “ Cha-bó͘ gín-ná khí-lâi . ” Hit ê gín-ná liâm-piⁿ khí-lâi , iû-gôan hó-hó . Iâ-so͘ kah i ê pē-bú ēng mi̍h hō͘ i chia̍h .
Lán tio̍h o̍h Gâi-ló͘ ê khóan-sit , ke-lāi ê lâng kiám-chhái phòa-pīⁿ , á-sī sím-mi̍h hō ê kan-khó͘ , tio̍h thòe i kî-tó . Tē-it iàu-kín tio̍h pek-chhiat kiû Iâ-so͘ si-lo̍h un-tián , têng-thâu-siⁿ ke-lāi lâng ê sim chhin-chhiūⁿ hō͘ in tùi sí koh-oa̍h chi̍t-poⁿ-iūⁿ . Iâ-so͘ hō͘ Gâi-ló͘ ê cha-bó͘-kiáⁿ koh-oa̍h , koh bô lōa-kú chiah khì Ná-sat-le̍k . Iân-lō͘ kiâⁿ chōe-chōe koh-iūⁿ ê sîn-jiah , kóaⁿ siâ-sîn , i-pīⁿ , hō͘ chhiⁿ-mî ba̍k-chiu kng . Iâ-so͘ tī Ná-sat-le̍k ê sî ji̍p hōe-tn̂g kà-sī lâng , chiah-ê lâng put-chí kî-koài kóng , “ Chit ê lâng thái-thó ōe tit-tio̍h kàu chiah tì-hūi ? chit ê kiám m̄-sī ba̍k-kang ê kiáⁿ mah ? cháiⁿ-iūⁿ ōe kàu chiah chhang-miâ ? ” Hiah-ê lâng lia̍h I chòe lâng nā-tiāⁿ , m̄-chai I ia̍h sī Siōng-tè ê Kiáⁿ , só͘-í kóng chit hō ōe .

Iâ-so͘ kóng tō-lí ê sî , Iok-hān iáu tī kaⁿ--ni̍h . Tùi i koaiⁿ-kaⁿ liáu-āu bē bat khòaⁿ-kìⁿ Iâ-so͘ , put-kò ū thiaⁿ-kìⁿ I kóng tō-lí , kiâⁿ sîn-jiah ê tāi-chì ; chiū chhe nn̄g ê ha̍k-seng khì mn̄g Iâ-so͘ , I si̍t-chāi sī Ki-tok á m̄-sī . Iok-hān í-keng ū bêng-bêng ê pîn-kù koat-tòan kan-chèng Iâ-so͘ sī Ki-tok , taⁿ siáⁿ-sū koh-chài mn̄g chit ê tāi-chì ? Ū lâng phah-sǹg Iok-hān iàu-kín ê ì-sù beh kà-sī ha̍k-seng . Khah bêng-pe̍k ê ha̍k-seng í-keng siū i ê kan-chèng khì tè Iâ-so͘ ; nā-sī iáu ū ha̍k-seng bōe bêng-pe̍k , Iok-hān ēng chit hō ê hoat-tō͘ hō͘ in bêng Iâ-so͘ ê tāi-chì . Kiám-chhái Iok-hān lio̍h-lio̍h-á ū chit hō ì-sù , iáu-kú chiàu lán khòaⁿ , Iâ-so͘ só͘ ìn ê ōe m̄-nā chí ha̍k-seng , ia̍h sī chí Iok-hān pún-sin . Ū lâng phah-sǹg Iok-hān tú-tio̍h kan-khó͘ , sim-koaⁿ khòa-lū siuⁿ kè-thâu , i ê sìn chiām-sî jia-pè , só͘-í chhe lâng khì mn̄g Iâ-so͘ chit ê tāi-chì , sī ài tit-tio̍h ka-kī ê sim koh-chài bêng-pe̍k . Kiám-chhái tāi-chì sī án-ni , iáu-kú khah tōa-pòaⁿ káⁿ m̄-sī . Koh ū lâng phah-sǹg Iok-hān ka-kī lóng bô gî-ngái Iâ-so͘ sī Ki-tok , to̍k-to̍k sī tiû-tû Iâ-so͘ ê só͘ kiâⁿ ; m̄-chai in-ūi siáⁿ-sū iân-chhiân kàu chiah kú , bô liâm-piⁿ kā chèng-lâng kóng I sī Ki-tok . Iok-hān phah-sǹg Iâ-so͘ chū-khiam siuⁿ kè-thâu , ài pek I tio̍h khah kín hō͘ chèng-lâng chai I sī Ki-tok . Nā-sī án-ni , Iok-hān ê ì-sù sui-jiân ū thiàⁿ Iâ-so͘ , ài lâng jīn I chòe Kiù-chú , iáu-kú ū chham hit ê chhiàm-kôan ê m̄-tio̍h . Chhin-chhiūⁿ Iâ-so͘ ê lāu-bú , tī Ka-ná ê siâⁿ , ài Iâ-so͘ hián-bêng I ê tōa kôan-lêng ; án-ni Iâ-so͘ só͘ ìn Iok-hān ê ōe lō͘-bé kù káⁿ ū lio̍h-lio̍h-á pau-hâm chek-pī ê ì-sù . Iâ-so͘ kā Iok-hān ê ha̍k-seng kóng , “ Lín tio̍h chiong só͘ khòaⁿ-kìⁿ , só͘ thiaⁿ-kìⁿ ê , khì kā Iok-hān kóng , chhiⁿ-mî--ê ōe khòaⁿ-kìⁿ , pái-kha--ê ōe kiâⁿ , thái-ko--ê ōe chheng-khì , sí--ê ōe koh-oa̍h , sòng-hiong--ê ōe thiaⁿ hok-im ê tō-lí ; hōan-nā bô khì-hiâm góa--ê ū hok-khì . ” Iok-hān ê ha̍k-seng tò-khì liáu , Iâ-so͘ chiū thê-khí Iok-hān ê tāi-chì , tōa o-ló i kóng . Sī Siōng-tè só͘ chhe ê lâng , koh chek-pī Hoat-lī-sài kap tha̍k-chheh lâng , in-ūi m̄-sìn Iok-hān só͘ kóng ê tō-lí .
Bô jōa-kú tú-tio̍h Hi-lu̍t ông siⁿ-ji̍t , siat iân chhiáⁿ lóng-chóng ê koaⁿ kap chun-kùi ê lâng .
Hi-lu̍t ê hū-jîn-lâng miâ kiò Hi-lô-tí , ū chi̍t ê cha-bó͘-kiáⁿ , ji̍p-lâi thiàu-bú hō͘ lâng khòaⁿ . Hit sî Hi-lu̍t ông chin hoaⁿ-hí , kiò cha-bó͘-kiáⁿ lâi , beh siúⁿ i , kóng , “ Hōan lí só͘ kiû , góa h ō͘ lí . ” koh chiú-chōa kóng , “ Lí só͘ kiû , chiū kok ê chi̍t pòaⁿ , góa ia̍h hō͘ lí . ” Cha-bó͘-kiáⁿ bô liâm-piⁿ ìn kóng ài sím-mi̍h , chiū thè khì mn̄g i ê lāu-bú kóng , “ Góa tio̍h cháiⁿ-iūⁿ kiû ? ” Hi-lô-tí chá lōan-lûn kè i ê peh , āu-lâi pàng-sak tiōng-hu kè sió-chek , hō͘ Iok-hān chek-pī . Hi-lô-tí chiū put-chí òan-hūn Iok-hān , ài hō͘ i sí ; taⁿ thiaⁿ-kìⁿ i ê cha-bó͘-kiáⁿ só͘ kóng ê ōe , chiū sēng ki-hōe , kah i tùi Hi-lu̍t kóng , “ Kiû Iok-hān ê thâu . ” Cha-bó͘-kiáⁿ thiaⁿ-kìⁿ lāu-bú ê ōe lóng bô kiaⁿ , hóan-tńg hoaⁿ-hí , án-ni thang chai sī o̍h i lāu-bú ê khóan-sit . Cha-bó͘-kiáⁿ kín-kín khì kā ông kóng , “ Góa ài kiâⁿ sóe-lé Iok-hān ê thâu-khak , pôaⁿ-téng chek-sî siúⁿ-sù . ” Ông hôan-ló , nā-sī í-keng chiù-chōa , koh in-ūi tâng toh ê lâng tī-teh , chiah hoan-hù hō͘ i , chhe lâng khì kā Iok-hān chám-siú , hē thâu-khak tī pôaⁿ--ni̍h , lâi hō͘ cha-bó͘ gín-á , cha-bó͘ gín-á liâm-piⁿ hō͘ lāu-bú .
Iok-hān ê ha̍k-seng kàu , siu sin-si chòng i , chiū khì kā Iâ-so͘ kóng .
Hi-lu̍t chòe chit ê tāi-chì liáu-āu , sim lóng bōe pêng-an ; thiaⁿ-kìⁿ Iâ-so͘ kiâⁿ chōe-chōe sîn-jiah chiū kóng , “ Che sī kiâⁿ sóe-lé Iok-hān sí lâi koh-oa̍h , chiah ū kiâⁿ koh-iūⁿ ê kôan-lêng . ” Chhin-chhiūⁿ Sèng-chheh só͘ kóng , “ Kiâⁿ pháiⁿ ê lâng sui-bóng bô lâng jip , ia̍h ka-kī teh cháu . ”
Tùi chit ê tāi-chì lán tio̍h chai khǹg òan-hūn lâng ê sim , sī hō͘ Mô͘-kúi ū phāng thang bê-he̍k ; hit hō lâng ná hōan-chōe ná siong-tiōng , só͘-í Sèng-chheh kóng , “ Òan-hūn hiaⁿ-tī ê lâng , chōe kap thâi lâng pîⁿ-pîⁿ . ”

Iâ-so͘ thiaⁿ-kìⁿ Iok-hān siū hām-hāi , chiū lī-khui hia chiūⁿ chûn khì khòng-iá ; chōe-chōe lâng chai , chiū kiâⁿ lō͘ tè I . Beh thiaⁿ I kóng tō-lí , ài khòaⁿ I só͘ chòe . Ji̍t beh àm , ha̍k-seng chiū-kūn Iâ-so͘ kóng , “ Chia sī khòng-iá , sî í-keng òaⁿ lah , chhiáⁿ sì-sòaⁿ chèng-lâng , hō͘ in khì hiuⁿ-siā bóe chia̍h . ” Iâ-so͘ kóng , “ M̄-sái chèng-lâng khì ; lín thang hō͘ in chia̍h . ” Ha̍k-seng kóng , “ Góan tī chia bô Só͘-ū ; to̍k-to̍k ū gō͘ ê piáⁿ , nn̄g bé hî nā-tiāⁿ . ” Iâ-so͘ kóng , “ The̍h lâi hō͘ góa . ” Liâm-piⁿ hoan-hù chèng-lâng chē tī chháu-po͘ , the̍h gō͘ ê piáⁿ , nn̄g bé hî , kia̍h-thâu ǹg thiⁿ chiok-siā peh-phòa ; chiong piáⁿ hō͘ ha̍k-seng , ha̍k-seng hō͘ chèng-lâng . Chèng-lâng chia̍h kàu pá , Iâ-so͘ chiū tùi ha̍k-seng kóng , “ Khioh hiah-ê chia̍h chhun ê seh , m̄-thang phah-sńg . ” Ha̍k-seng thàn Iâ-so͘ ê ōe , khioh cha̍p-jī kheng móa-móa .
Koh bô lōa-kú , Iâ-so͘ koh the̍h kúi-nā ê piáⁿ , tām-po̍h sòe-bé hî hō͘ sì-chheng lâng chia̍h kàu pá , chia̍h-liáu , chhun ū chhit nâ móa-móa .
Chá Í-lī-a hō͘ chi̍t ê chiú-kóaⁿ hū-jîn-lâng ê khì-kū lāi ê mī-hún bōe kiám , pân-lāi ê iû bōe ta , kàu khòng-hān kè chiah soah . Koh Í-lī-sa bat ēng tām-po̍h piáⁿ-liāu kiong-kip chi̍t pah lâng chia̍h kàu ū chhun . Khòaⁿ-kìⁿ chit nn̄g hāng ê tāi-chì chha-put-to saⁿ chhin-chhiūⁿ , chóng-sī lāi-tiong tōa-tōa bô saⁿ-tâng . Í-lī-a kap Í-lī-sa só͘ kiâⁿ m̄-sī óa-khò ka-kī ê khùi-la̍t , chiū-sī óa-khò Siōng-tè chiah ōe án-ni . Iâ-so͘ kiâⁿ ta̍k hāng ê sîn-jiah lóng sī ēng ka-kī ê kôan-lêng , in-ūi I sī Siōng-tè .
Iâ-so͘ khòaⁿ-kìⁿ lâng iau-gō chiū lîn-bín , che sī hián-bêng I ê tōa chû-sim , chiū-sī ēng I pún-sin lâi iúⁿ-chhī lâng ê sim-sîn , chhin-chhiūⁿ I bat kóng , “ Góa chiū-sī oa̍h-miā ê piáⁿ . ”
Sè-kan ê mi̍h thang chiām-sî iúⁿ-chhī seng-khu nā-tiāⁿ , Ki-tok ōe hō͘ lán ê lêng-hûn éng-óan bōe sí . Lâng sui-bóng ū mi̍h , m̄-chia̍h ōe sí ; lâng ū Iâ-so͘ thang óa-khò , nā m̄-khéng chiū-kūn , ia̍h tek-khak tîm-lûn .

Kúi-nā chheng lâng chia̍h-pá liáu-āu , Iâ-so͘ kah ha̍k-seng tāi-seng lo̍h chûn , kè khì Ka-lī-lī hái , koh hō͘ chéng-lâng sì-sòaⁿ tò-khì , I ka-kī chiūⁿ soaⁿ kî-tó . Ha̍k-seng tī hái-tiong tú-tio̍h tōa hong , éng put-chí thàu , iô-ló͘ chin kan-khó͘ .
Iâ-so͘ sui-bóng tī soaⁿ-téng , iáu-kú chai chit ê tāi-chì , chiah kiâⁿ hái-bīn chiū-kūn ha̍k-seng . Ha̍k-seng khòaⁿ-kìⁿ chiū kiaⁿ , Iâ-so͘ kóng , “ Sī góa , m̄-sái kiaⁿ . ” Pí-tek kóng , “ Chú ah , nā kó-jiân sī lí , chhiáⁿ lí kiò góa kiâⁿ tī chúi-ni̍h lâi chiū-kūn lí . ” Iâ-so͘ kóng , “ Lâi . ” Pí-tek lī-khui chûn , kiâⁿ chúi-bīn chiū-kūn Iâ-so͘ . Khòaⁿ-kìⁿ hong chin thàu , éng put-chí tōa , Pí-tek chiū kiaⁿ , tit-beh tîm--lo̍h-khì , chiū tōa-siaⁿ kiò kóng , “ Chú ah , kiù góa . ” Iâ-so͘ chiū khan i ê chhiú kóng , “ Sió-khóa sìn ê lâng ah , siáⁿ-sū gî-ngái ? ” Chiūⁿ chûn ê sî , hong-éng chiū soah . Ha̍k-seng pài Iâ-so͘ kóng , “ Lí chin-chiàⁿ sī Siōng-tè ê Kiáⁿ . ”
Lán khòaⁿ Pí-tek ê tāi-chì tio̍h chai sim nā ti̍t-ti̍t ǹg Iâ-so͘ , chiū tī gûi-hiám ê tiong-kan ia̍h ōe ún-tàng . Kiám-chhái bô ǹg Iâ-so͘ , m̄-nā ōe kiaⁿ , koh ū gûi-hiám .

Iâ-so͘ khì Chhui-lô Se-tùn ê kéng-lāi . Ū chi̍t-ji̍t kap ha̍k-seng teh kiâⁿ lō͘ , tú-tio̍h chi̍t ê Ka-lâm hū-jîn-lâng kiû Iâ-so͘ kóng , “ Chú ah , Tāi-pi̍t ê hō͘-è , khó-lîn góa ; góa ê cha-bó͘-kiáⁿ hōan-tio̍h siâ-sîn , put-chí kan-khó͘ . ” Iâ-so͘ m̄ ìn i . Ha̍k-seng kóng , “ Hū-jîn-lâng tī āu-bīn teh kiò , thang kah i khì . ” Iâ-so͘ kóng , “ Góa hōng-chhe sī beh kiù Í-sek-lia̍t ke sit-lo̍h ê iûⁿ . ” Hit ê hū-jîn-lâng thiaⁿ-kìⁿ Iâ-so͘ kóng án-ni , koh chìn-chêng lâi pài Iâ-so͘ , kiû kóng , “ Chú tio̍h pang-chān góa . ” Iâ-so͘ ìn kóng , “ The̍h sòe-kiáⁿ ê piáⁿ , hiat hō͘ káu sī m̄-tio̍h . ”
Iû-thài lâng lia̍h īⁿ-pang chhin-chhiūⁿ káu , só͘-í Iâ-so͘ ēng hit kù ōe lâi chhì hū-jîn-lâng ê sim .
Hū-jîn-lâng thiaⁿ-kìⁿ Iâ-so͘ kóng án-ni , bô siū-khì , i kam-gōan jīn ka-kī sī pi-chiān , Iû-thài lâng sī chun-kùi ; koh chai Iâ-so͘ ū tōa kôan-lêng , ū lîn-bín lâng ê sim , só͘-í kóng , “ Chú án-ni tio̍h : chóng-sī sòe-kiáⁿ chia̍h-liáu , toh-ē ka-la̍uh ê piáⁿ-sut , káu ia̍h ōe-tit-thang chia̍h . ” Iâ-so͘ thiaⁿ-kìⁿ hū-jîn-lâng kóng chit kù ōe , chiū kóng , “ Hū-jîn-lâng , lí ê sìn tōa , chiàu lí ê ì-ài thang tit-tio̍h . ” Tùi hit-tia̍p cha-bó͘-kiáⁿ hó .
Hū-jîn-lâng tò-khì , khòaⁿ-kìⁿ cha-bó͘-kiáⁿ an-jiân tó tī bîn-chhn̂g--ni̍h , chai kúi í-keng chhut .
Lán khòaⁿ chit ê só͘-chāi só͘ kì-chài , tio̍h chai lán ū sím-mi̍h khiàm-kheh , beh kiû Iâ-so͘ eng-kai tio̍h o̍h chit ê hū-jîn-lâng ê sìn , thun-lún , pek-chhiat . Lâng siat-sú ōe án-ni , tek-khak ōe tit-tio̍h Chú ê lîn-bín si-un .

Iâ-so͘ lī-khui Chhui-lô Se-tùn ê só͘-chāi tò-tńg khì Ka-lī-lī hái . Ū lâng chhōa tio̍h-pīⁿ ê lâng chhiáⁿ Iâ-so͘ i-hó i . Lāi-tiong ū chi̍t ê Chhàu-hī-lâng kòa é-káu , Iâ-so͘ chiū chhōa i khì phian-phiah-ê só͘-chāi , ēng chńg-thâu-á lâi thàm i ê hī-khang , phùi-nōa boah i chi̍h . Iâ-so͘ ǹg thiⁿ thó͘-khùi kóng , “ Í-hoat-tāi , ” hoan-e̍k chiū-sī hī-khang tio̍h lāi . Hī-khang chek-sî lāi , chi̍h-kun tháu , kóng ōe bêng-bêng .
Chèng-lâng khòaⁿ-kìⁿ put-chí kî-koài , chiū tōa-siaⁿ kiò kóng , “ I só͘ chòe sī hó , hō͘ chhàu-hī-lâng--ê ōe thiaⁿ-kìⁿ , é-káu--ê ōe kóng ōe . ”
Hiān-sî se-kok chōe-chōe só͘-chāi ū siat-li̍p chit hō ê o̍h-tn̂g hō͘ chhàu-hī-lâng é-káu tiàm--teh ; ia̍h ū sian-siⁿ teh kà-sī hō͘ in ōe hiáu-tit Iâ-so͘ ê hok-im . Hit ê kà-sī ê hoat-tō͘ sī ēng chńg-thâu-á lâi tàu chiâⁿ jī , khòaⁿ só͘ tàu ê jī ná chhin-chhiūⁿ thiaⁿ kóng ōe chi̍t-poaⁿ-iūⁿ . Kūn-lâi ū siat-li̍p koh-khah ò-biāu ê hoat-tō͘ , chiū-sī kà in chhut-siaⁿ , chóng-sī tio̍h ēng chōe-chōe sim-ki , koh chin kú kà-sī , chiah hō͘ i ōe kóng ōe . Lūn kàu chhàu-hī-lâng chiū bô hoat-tō͘ hō͘ hī-khang ōe lāi .
Lâng sui-bóng ū pún-sū , ia̍h khéng o̍h Iâ-so͘ ê khóan-sit , hoaⁿ-hí lī-ek lâng , iáu-kú ū hāng chòe bōe tit lâi , nā-sī Iâ-so͘ bô só͘ m̄ ōe .

Iâ-so͘ kàu Kai-sat-lī-a Hui-li̍p-pí ê só͘-chāi , ū chi̍t ji̍t kap ha̍k-seng teh kóng-ōe , mn̄g in kóng , “ Lâng kóng góa sī chī-chūi ? Ha̍k-seng ìn kóng , “ Ū lâng kóng lí sī kiâⁿ sóe-lé Iok-hān ; ū lâng kóng lí sī Í-lī-a ; ū lâng kóng sī Iâ-lī-bí , á-sī sian-ti ê chi̍t-ê . ” Iâ-so͘ kóng , “ Lín kóng góa sī chī-chūi ? ” Se-bûn , Pí-tek ìn kóng , “ Lí sī éng-oa̍h Siōng-tè ê Kiáⁿ Ki-tok . ”
Iâ-so͘ kóng , “ Se-bûn Pa-iok-ná lí ū hok-khì , in-ūi chí-sī lí--ê m̄-sī lâng , sī góa ê Thiⁿ-pē . Góakoh kā lí kóng , Lí sī Pí-tek ; góa teh-beh tī chit ê chio̍h-pôaⁿ téng khí góa ê kàu-hōe , im-hú bōe iâⁿ i . ”
Iâ-so͘ kiò Se-bûn chòe “ Pa-iok-ná , ” ì-sù sī Iok-ná ê kiáⁿ . Se-bûn khí-thâu lâi tè Iâ-so͘ , hit sî Iâ-so͘ chiū lēng-gōa hō͘ i ê miâ Ki-hoat á-sī Pí-tek . Ki-hoat sī Hi-pek-lâi ê im , Pí-tek sī Hi-lia̍p ê im , ì-sù saⁿ-tâng , chiū-sī “ Chio̍h-thâu . ” Iâ-so͘ hō͘ i chit ê miâ sī chhin-chhiūⁿ tāi-seng kóng , i āu-lâi tī kàu-hōe lāi kian-kò͘ ê khóan-sit . Pí-tek pún bô án-ni , kúi-nā pái hián-bêng khoài-khoài iô-tāng , nā-sī kàu lō͘-bé Iâ-so͘ ê un hō͘ i chin kian-kò͘ , ná chhin-chhiūⁿ chio̍h-pôaⁿ chi̍t-poaⁿ-iūⁿ . án-ni-siⁿ chí nn̄g hāng ê ì-sù , sī chhin-chhiūⁿ kóng , ka-kī ê tì-hūi , ia̍h m̄-sī tùi pa̍t lâng ê kà-sī , sī tùi góa thiⁿ-pē ê chí-sī ; chit ê sī lí ê tōa hok-khì . Koh lí tú-á só͘ jīn góa ê tāi-chì , kap lí miâ chòe sio-ha̍p ; góa ê kàu-hōe ê tōe-ki chiū-sī chit ê chio̍h-pôaⁿ , éng-éng bōe chhia-tó húi-hoāi . ”
Iâ-so͘ kóng “ Chit ê chio̍h-pôaⁿ hit kù , kiám-chhái sī chí Pí-tek tú-á só͘ jīn ê tō-lí , in-ūi hit hāng ê tō-lí sī hok-im ê kun-pún ; á kiám-chhái Iâ-so͘ teh kóng-ōe ê sî ū ēng chhiú kí ka-kī ; nā án-ni hit kù chiū-sī chí I pún-sin ; chhin-chhiūⁿ Iâ-so͘ chit pái tī tiān-tn̂g teh kóng tō-lí , chiū kóng “ Lín húi-hoāi chit ê tiān , góa saⁿ-ji̍t koh khí . ” Ū lâng khòaⁿ Iâ-so͘ hit pái kóng , “ Chit ê tiān ” lâi chí I ka-kī , chiū phah-sǹg chit pái kóng “ Chit ê chio̍h-pôaⁿ ” ia̍h tek-khak sī chí I pún-sin . Chí nn̄g hō ê kóe-seh iàu-kín ê ì-sù sī saⁿ-tâng . Iâ-so͘ ēng “ chio̍h-pôaⁿ ” chí ka-kī sī put-chí ha̍p . Sèng-chheh chin-chōe só͘-chāi kiò Siōng-tè chòe “ chio̍h-pôaⁿ , ” ia̍h kúi-nā só͘-chāi thang pí-phēng chòe chio̍h , in-ūi Iâ-so͘ hō͘ i lio̍h-á o̍h i pún-sin hit hō ê khóan-sit . Pa̍t ê sù-tô͘ ia̍h sī án-ni ; chóng-sī lâng lâi kóng Pí-tek chòe chio̍h-pôaⁿ , hō͘ kàu-hōe khí tī i ê téng-bīn , sī ke̍k tōa chhò-gō͘ . To̍k-to̍k Iâ-so͘ Ki-tok ū chit hō ê kôan ; kàu-hōe óa-khò lâng tek-khak húi-hoāi ; kàu-hōe óa-khò “ Éng-oa̍h Siōng-tè ê Kiáⁿ Ki-tok ” chiah ōe éng-óan tī-teh .

Kè kúi-nā ji̍t , Iâ-so͘ chhōa Pí-tek , Ngá-kok , Iok-hān , saⁿ lâng chiūⁿ soaⁿ kî-tó . Iâ-so͘ teh kî-tó ê sî , I ê bīn pìⁿ chiâⁿ chhin-chhiūⁿ ji̍t ê kng , saⁿ pe̍h chhin-chhiūⁿ seh . Hit-sî Pí-tek , Ngá-kok , Iok-hān , ta̍k lâng ê ba̍k-chiu put-chí siap , tuh-ka-chē ; cheng-sîn ê sî , khòaⁿ-kìⁿ Iâ-so͘ ê êng-kng , koh khòaⁿ-kìⁿ ū nn̄g lâng , chiū-sī Mô͘-se , Í-lī-a teh khiā kap Iâ-so͘ kóng-ōe , sī gī-lūn Iâ-so͘ beh kè-óng tī Iâ-lō͘-sat-léng ê tāi-chì .
Chí nn̄g lâng chiūⁿ-thiⁿ put-chí kú . Mô͘-se kè-óng tī Pí-sū-ka soaⁿ , sī Chú-chêng chi̍t chheng sì-pah poeh-cha̍p gōa nî ; Í-lī-a bô sí , sī iok-lio̍k káu-pah-jī-cha̍p-poeh nî hō͘ Siōng-tè chiap-la̍p tī thiⁿ-ni̍h .
Pí-tek tùi Iâ-so͘ kóng , “ Chú ah , tiàm chia sī hó , ài khí saⁿ keng chhù , chi̍t keng hō͘ lí , chi̍t keng hō͘ Mô͘-se , chi̍t keng hō͘ Í-lī-a ; m̄-chai lí boeh m̄ . ” Kóng liáu ū hûn kā in jia-teh , hûn-lāi ū siaⁿ kóng , “ Chit ê sī góa só͘ thiàⁿ ê Kiáⁿ , lín eng-kai tio̍h thiaⁿ I . ” Ha̍k-seng thiaⁿ-kìⁿ phak-teh , chīn-chāi kiaⁿ . Iâ-so͘ chìn-chêng chhiú hōaⁿ i kóng , “ Khí lâi bo̍h-tit kiaⁿ . ” Ha̍k-seng kia̍h-ba̍k bô khòaⁿ-kìⁿ chi̍t lâng , to̍k-to̍k Iâ-so͘ nā-tiāⁿ . Iâ-so͘ kap ha̍k-seng lo̍h soaⁿ .

Iâ-so͘ tùi soaⁿ-téng lo̍h lâi ê sî , ū chōe-chōe lâng ûi-lûi teh khiā kap ha̍k-seng saⁿ-kap kóng-ōe ; chiông-tiong ū chi̍t lâng tōa-siaⁿ kiò kóng , “ Sian-siⁿ , kiû lí lîn-bín góa ê kiáⁿ , sī ko͘-siⁿ--ê ; hō͘ siâ-sîn só͘ tîⁿ , hut-jiân âu-kiò kha-chhiú khiû-liû , lâu pe̍h-phe̍h-nōa , siông-siông hō͘ i hāi , oh-tit thoat-lī ; góa bat kiû lí ê ha̍k-seng lâi kóaⁿ , in bōe-ōe . ” Iâ-so͘ kóng , “ Tio̍h chhōa lí ê kiáⁿ chiū-kūn góa . ” Hit ê lâng sûi-sî chhōa i lâi . Chi̍t-ē khòaⁿ-kìⁿ Iâ-so͘ , sîn chiū khiú-la̍k i , tó tī tōe-ni̍h , hoan-lâi hoan-khì , ia̍h lâu-nōa . Iâ-so͘ mn̄g i ê lāu-pē kóng , “ Lí ê kiáⁿ hōan-tio̍h chit ê sîn ū lōa-kú ? ” Ìn kóng , “ Tùi sòe-hàn ê sî ; lí nā chòe ōe lâi , chiū lîn-bín lâi pang-chān góa . ” Iâ-so͘ kóng , “ Lí kóng , nā ōe ! lâng nā sìn chiū bô só͘ m̄-ōe . ” I chiū liâm-piⁿ âu-kiò kóng , “ Chú ah , góa sìn , nā sìn bōe chhim , chiū tio̍h pang-chān góa . ”
Iâ-so͘ hoah siâ-sîn . Sîn tōa-siaⁿ kiò , chin khiú-la̍k i chiū chhut ; hit ê kiáⁿ ná sí chi̍t-poaⁿ-iūⁿ , lâng phah-sǹg i í-keng sí . Iâ-so͘ khan i ê chhiú hû i , kau hō͘ lāu-pē .
Ha̍k-seng àm-chīⁿ chiū-kūn Iâ-so͘ kóng , “ Góan bōe kóaⁿ kúi sī cháiⁿ-iūⁿ ? ” Iâ-so͘ kóng , “ Sī m̄-sìn ê iân-kò͘ . ”

Chiàu Iû-thài kok ê kui-kú , Chè-si , Lī-bī , í-gōa ta-po͘ teng tio̍h la̍p gûn tī tiān-ni̍h .
Ū thiu teng-sè ê lâng chiū-kūn Pí-tek mn̄g kóng , “ Lí ê sian-siⁿ ū la̍p teng-sè mah ? ” Pí-tek ìn , “ Ū . ” Pí-tek ji̍p chhù , Iâ-so͘ tāi-seng mn̄g , ia̍h gī-lūn chit ê tāi-chì . Chiàu Mô͘-se ê lē , chè-si siōng-chhiáⁿ m̄-sái la̍p teng-sè , chiū Iâ-so͘ koh-khah m̄-sái sī bêng , to̍k-to̍k kiaⁿ-liáu lâng bô bêng-pe̍k I sī chī-chūi , ōe iàm-chiān kū-choa̍t , chiah kā Pí-tek kóng , “ Lí khì tiò hî , chiong tāi-seng khí-lâi ê hî , peh-khui i ê chhùi , ōe tit-tio̍h gûn chi̍t-ê , lâi la̍p lí kap góa ê gia̍h . ”
Che sī hō͘ lán chai Iâ-so͘ tī sè-kan sī chin sòng-hiong ê lâng , nā-sī lūn I ū Siōng-tè ê kôan-lêng , sǹg sī tōa pù , bû só͘ m̄-chai , bû só͘ m̄-ōe .

Iâ-so͘ ê ha̍k-seng taⁿ chai thiaⁿ-kìⁿ sī Ki-tok , chiū-sī thian-kok ê Ông , chóng-sī iáu-bē chai thian-kok ê khóan-sit , sim-koaⁿ iáu-kú ǹg sè-kan siuⁿ kè-thâu , him-bō͘ sè-kan ê êng-hián , ài tit-tio̍h thian-kok lāi ê tōa-ūi , kúi-nā pái saⁿ-chiⁿ gī-lūn chit hō ê tāi-chì . Iâ-so͘ khǹg in m̄-thang kiû sè-kan ê chun-kùi , nā ài sêng-si̍t ê chun-kùi , tio̍h chīn-la̍t lī-ek lâng , ná chhin-chhiūⁿ chòe chèng-lâng ê chhe-ēng . Ha̍k-seng chit pái mn̄g I kóng , “ Tī thian-kok chī-chūi-á chòe tōa ? ” Iâ-so͘ kiò chi̍t ê gín-ná hō͘ i khiā tī bīn-chêng kóng , “ Góa si̍t-si̍t kā lín kóng , Lín nā bô kóe-ōaⁿ chhin-chhiūⁿ sòe-kiáⁿ , chiū bōe-tit-thang ji̍p thian-kok , só͘-í tio̍h khiam-sùn chhin-chhiūⁿ sòe-kiáⁿ , chiū tī thian-kok chòe tōa . ”
Sòe-kiáⁿ ê sim sī ǹg pē-bú , ū kan-khó͘ ê sî liâm-piⁿ chhē pē-bú , chai ka-kī bô tì-hūi , ia̍h bô la̍t ōe ka-kī chiàu-kò͘ . Lán chòe Iâ-so͘ ê ha̍k-seng tio̍h o̍h chit hō ê khóan-sit , sim tio̍h siông-siông ǹg Chú ; chhì-liān , bê-he̍k , gûi-hiám , kan-khó͘ ê tiong-kan , tio̍h kì-tit lán ê lóan-jio̍k bōe ka-kī pó-hō͘ , eng-kai tio̍h khiam-sùn ê sim lâi thok-tiōng Chú .
Sòe-kiáⁿ chai pē-bú put-chí thiàⁿ i , lán tio̍h kì-tit lán Thiⁿ-pē ê thiàⁿ lán sī bān pē khah iâⁿ pē-bú ê thiàⁿ-thàng , só͘-í bān hāng ê tāi-chì lóng-chóng tio̍h thok-tiōng Siōng-tè , koh tio̍h tùi-tiōng Siōng-tè khah tùi-tiōng bān-lâng bān-mi̍h ; chhin-chhiūⁿ Si-phian kóng , “ Tû lí í-gōa , tī thiⁿ-ni̍h ū sím-mi̍h thang kui-óa ; tī sè-kan bô sím-mi̍h hō͘ góa thang him-bō͘ . ” Lâng nā kó-jiân án-ni , Siōng-tè tek-khak seng-khí chòe tōa .

Ū chi̍t ji̍t , Pí-tek mn̄g Iâ-so͘ kóng , “ Chú ah , hiaⁿ-tī tek-chōe góa , góa sià-bián i , tio̍h kúi pái ? Chhit pái thang mah ? ” Iâ-so͘ ìn kóng , “ M̄-thang chhit pái , chiū-sī tio̍h chhit-cha̍p ê chhit pái . ”
Iâ-so͘ chiū ēng chi̍t ê phì-jū kā ha̍k-seng kóng , “ Thian-kok chhin-chhiūⁿ jîn-kun kap i ê jîn-sîn sǹg-siàu , sǹg-siàu ê sî , ū lâng thoa chi̍t lâng lâi , khiàm chheng-bān niú gûn . Kì-jiân bô thang hêng , i ê chú hoan-hù tio̍h bōe hit ê lâng , kap i ê bó͘-kiáⁿ , kap i Só͘-ū ê lâi hêng . Hit ê jîn-sîn phak-teh pài i , kóng , ah , tio̍h khoan-iông góa , góa tit-beh lóng hêng lí . I ê chú lîn-bín chiū pàng i , sià-bián i ê chè . Hit ê jîn-sîn chhut-khì , tú-tio̍h tâng-phōaⁿ khiàm i cha̍p niú gûn , chiū lia̍h i , n̍i̍h i ê nâ-âu , kóng , só͘ khiàm--ê , tio̍h hêng góa . Hit ê tâng-phōaⁿ phak-teh , kiû kóng , khoan-iông góa , góa tit-beh lóng hêng lí . I m̄ ín , kā i koaiⁿ-kaⁿ , thèng-hāu i lâi hêng só͘ khiàm--ê . Saⁿ-kap chòe jîn-sîn ê khòaⁿ-kìⁿ , chiū chin hôan-ló , chiong chit ê tāi-chì khì tùi chú kóng-bêng . Chú chiū kiò i kóng , ê jîn-sîn ah , lí só͘ khiàm--ê , kiû góa , góa chiū m̄ kā lí thó ; lí kiám m̄ tio̍h lîn-bín tâng-phōaⁿ , ia̍h ná góa lîn-bín lí mah ? Tùi hit-tia̍p i ê chú siū-khì , chiong i kau hō͘ kaⁿ ê chhe-ia̍h , thèng-hāu i hêng só͘ khiàm--ê . Lín chèng-lâng nā bô ēng sim sià-bián hiaⁿ-tī ê kè-sit , chiū góa ê Thiⁿ-pē khóan-thāi lín ia̍h beh án-ni . ”
Siōng-tè sī lán ê Chú , lán tek-chōe i bōe sǹg-tit pái , I iáu-kú èng-ún sià-bián ; lâng tek-chōe lán , lán kiám m̄ tio̍h hoaⁿ-hí sià-bián i mah ? Nā bô , kî-tó ê sî cháiⁿ-iūⁿ ōe kóng , “ Sià-bián góan ê chè , chhin-chhiūⁿ góan sím-mi̍h lâng ê chè ? ”

Ū chi̍t ji̍t , Iâ-so͘ chhut tī koe-lō͘--ni̍h , tú-tio̍h chi̍t ê khit-chia̍h chhut-sì chiū chhiⁿ-mî , Iâ-so͘ lîn-bín i , chiū phùi-nōa chhiau thô͘ kô͘ i ê ba̍k-chiu , kah i khì Se-lô-a ê tî sóe . Hit ê lâng khì sóe , tò-tńg-lâi ba̍k-chiu liâm-piⁿ kng . Chhù-piⁿ ê lâng khòaⁿ-kìⁿ i ê ba̍k-chiu kng , put-chí kî-koài , ū lâng kóng , “ Chit ê lâng kiám m̄-sī tī lō͘-piⁿ chòe khit-chia̍h mah ? ” Ū lâng kóng , “ Tio̍h , ” ū lâng kóng , “ I ê bīn chhin-chhiūⁿ . ” Chhiⁿ-mî lâng jīn kóng , “ Góa chiū-sī . ” Lâng mn̄g i kóng , “ Lí ê ba̍k-chiu cháiⁿ-iūⁿ ōe kng ? ” Chhiⁿ-mî lâng ìn kóng , “ Ū miâ Iâ-so͘--ê , ēng nōa chhiau thô͘ kô͘ góa ê ba̍k-chiu , kah góa khì sóe tī Se-lô-a ê tî ; khì sóe chiū kng . ” Chèng-lâng kóng , “ Hit ê lâng tī tah-lo̍h ? ” I ìn kóng , “ Góa m̄-chai . ” Chèng-lâng chiū chhōa i khì Hoat-lī-sài lâng ê só͘-chāi . Hit ji̍t sī an-hioh-ji̍t .
Hoat-lī-sài lâng mn̄g , “ Ba̍k-chiu cháiⁿ-iūⁿ ōe kng ? ” I ìn kóng , “ I ēng thô͘ kô͘ góa ê ba̍k-chiu , góa sóe chiū kng . ” Ū lâng kóng , “ I bô siú an-hioh-ji̍t , m̄-sī tùi Siōng-tè tau chhut . ” Ū-ê kóng , “ Ū chōe ê lâng beh thái ōe kiâⁿ chit hō ê sîn-jiah ? ” Koh mn̄g kóng , “ Í-keng hō͘ lí ê ba̍k-chiu kng , lí phah-sǹg sī sím-mi̍h hō ê lâng ? ” Ìn kóng , “ Sī sian-ti lâng . ”
Iû-thài lâng m̄ sìn i chhiⁿ-mî ōe koh kng , chiū kiò i ê pē-bú lâi mn̄g kóng , “ Lín kóng lín ê kiáⁿ chhut-sì chiū chhiⁿ-mî , kiám sī chit lâng mah ? taⁿ cháiⁿ-iūⁿ ōe kng ? ” I ê pē-bú kóng , “ Góan chit ê kiáⁿ chhut-sì chiū chhiⁿ-mî , góan chai , taⁿ cháiⁿ-iūⁿ i ê ba̍k-chiu kng , góan iā m̄-chai ; i í-keng tōa-hàn , thang mn̄g i . ” Hoat-lī-sài lâng koh-chài kiò chit ê lâng kóng , “ Tio̍h chiong êng-kng kui hō͘ Siōng-tè , góan chai chit ê lâng sī ū chōe ê lâng . ” Pêng-sò͘ chhiⁿ-mî ê lâng ìn kóng , “ I sī ū chōe ê á bô , góa m̄-chai ; chá góa chhiⁿ-mî , taⁿ ba̍k-chiu kng , góa chai . ” Koh mn̄g kóng , “ I sī cháiⁿ-iūⁿ chòe ? ” Ìn kóng , “ Góa í-keng kā lín kóng , lín m̄-thiaⁿ , siáⁿ-sū ài koh-chài mn̄g ? kiám sī ài beh chòe I ê ha̍k-seng mah ? ” Chèng-lâng mē i kóng , “ Lí sī I ê ha̍k-seng , góan sī Mô͘-se ê ha̍k-seng . Siōng-tè hoan-hù Mô͘-se sī góan só͘ chai , to̍k-to̍k chit ê lâng góan m̄-chai tùi tah-lo̍h lâi . ” Ìn kóng , “ I hō͘ góa ê ba̍k-chiu kng , lín ia̍h m̄-chai I tùi tah-lo̍h lâi , kiám m̄-sī kî-koài mah ? Tùi kó͘-chá kàu taⁿ bē-bat thiaⁿ-kìⁿ chhut-sì chiū chhiⁿ-mî ê ba̍k-chiu , lâng ōe hō͘ i kng . Chit hō ê lâng , nā m̄-sī tùi Siōng-tè chhut , chiū bōe-ōe án-ni chòe . ” Chèng-lâng siū-khì , kek i chhut . Iâ-so͘ thiaⁿ-kìⁿ i hō͘ lâng kek chhut , khì tú-tio̍h i chiū kóng , “ Lí sìn Siōng-tè ê Kiáⁿ mah ? Ìn kóng , “ Chú ah , I sī chī-chūi hō͘ góa sìn I ? ” Iâ-so͘ kóng , “ Kap lí kóng ê lâng chiū-sī . ” Ìn kóng , “ Chú ah , góa sìn ; ” chiū pài I .
Lâng chhut-sì chiū chhiⁿ-mî chin-chiàⁿ sī khó-sioh . Iáu ū chi̍t hāng pí chhut-sì chhiⁿ-mî koh-khah siong-tiōng , chiū-sī sim o͘-àm , m̄-chai chōe , bōe hiáu-tit jīn Iâ-so͘ chòe Kiù-chú .
Lán tio̍h kiû Siōng-tè khui lán ê sim-ba̍k , hō͘ lán ê o͘-àm pìⁿ chòe kng , chiah ōe bêng-pe̍k Siōng-tè ê chí-ì , kiâⁿ I só͘ hoaⁿ-hí ê tāi-chì , kui êng-kng tī Siōng-tè , lō͘-bé hióng-siū éng-óan ê hok-khì .

Hōan-nā chòe hó ê bo̍k-chiá sī put-chí sòe-jī chiàu-kò͘ iûⁿ . Kiám-chhái ū iûⁿ bê-lō͘ sit-lo̍h , kín-kín khì chhē , chhē-tio̍h chiū put-chí hoaⁿ-hí pē i tò-lâi . Lán chiū-sī chhin-chhiūⁿ iûⁿ sit lō͘ , Iâ-so͘ chiū-sī chhin-chhiūⁿ hó ê bo̍k-chiá , tùi thiⁿ kàng-lo̍h chhē lán tò-tńg , lâi kiù lán . Sèng-chheh kóng , “ Jîn-chú tiâu-tî lâi kiù hit hō í-keng sit-lo̍h ê lâng . ”
Hó ê bo̍k-chiá bô iàu-kín ka-kī ê sìⁿ-miā , sī chiàu-kò͘ i ê iûⁿ . Chāi-chá Tāi-pi̍t siàu-liân ê sî , tī Pek-lī-hêng teh kò͘ i ê lāu-pē ê iûⁿ . Ū chi̍t ji̍t , hut-jiân ū chi̍t chiah sai lâi beh kā iûⁿ khì ; Tāi-pi̍t chiū khì tui i , phah i sí , lâi kiù hit chiah iûⁿ . Hîm lâi kā iûⁿ , Tāi-pi̍t ia̍h káⁿ phah hîm sí .
Iâ-so͘ kam-gōan ēng sìⁿ-miā khì kiù I ê iûⁿ ; I in-ūi sè-kan lâng ê chōe , kam-gōan ka-kī siū sí lâi kiù lâng thoat-lī Mô͘-kúi ê chhiú , chhin-chhiūⁿ chhut sai ê chhùi . Sèng-chheh kóng , “ Mô͘-kúi sī chhin-chhiūⁿ háu ê sai , teh chhē khòaⁿ ū sím-mi̍h thang chia̍h . ”
Hó ê bo̍k-chiá ta̍k chá-khí chhōa iûⁿ khì chhē ū chháu ê só͘-chāi lâi chia̍h , kéng chheng-chúi ê só͘-chāi hō͘ in lim . Iâ-so͘ iúⁿ-chhī I ê ha̍k-seng ê sim-sîn ia̍h sī án-ni . Tāi-pi̍t ū kóng , “ Iâ-hô-hoa sī góa ê bo̍k-chiá , só͘-í góa bô khiàm-kheh , hō͘ góa tiàm tī phang chháu ê hoe-hn̂g , chhōa góa kàu chheng-chúi ê khoe . ”
Hó ê bo̍k-chiá put-chí sòe-jī chiàu-kò͘ iûⁿ-á-kiáⁿ , khòaⁿ i bōe kiâⁿ , chiū phō i . Iâ-so͘ ia̍h án-ni ; I sī put-chí thiàⁿ sòe-kiáⁿ , chhin-chhiūⁿ I tùi ha̍k-seng kóng , “ Iông-ún sòe-kiáⁿ chiū-kūn góa , bo̍h-tit kìm i . ” Í-sài-a kóng , “ I chiàu-kò͘ peh-sìⁿ chhin-chhiūⁿ iûⁿ , phō iûⁿ-á-kiáⁿ tī heng-chêng . ”
Bo̍k-chiá ū-sî tī iûⁿ-kûn ê tiong-kan kéng kúi chiah iûⁿ , kó͘-chui--ê , ēng ài-sioh ê miâ lâi hō in , put-chí sòe-jī chiàu-kò͘ in , kàu ta̍k ê ōe jīn-tit ka-kī ê miâ , bo̍k-chiá kiò--i , i chiū lâi ; Iâ-so͘ chiū ēng chit hō ê tāi-chì phì-jū I put-chí thiàⁿ-sioh I ê ha̍k-seng . Nā-sī Kiù-chú chòe lán ê bo̍k-chiá . m̄-sī tī iûⁿ-kûn ê tiong-kan kéng kúi ê lâi pó-sioh , sī lóng-chóng hō͘ I kéng , lóng-chóng hō͘ I pó-sioh ; I ōe jīn-tit ta̍k ê miâ , ta̍k ê ia̍h ōe jīn-tit I ê siaⁿ , ài tè I .
Lán eng-kai tio̍h kiû Siōng-tè hō͘ lán ji̍p I ê iûⁿ-kûn , tit-tio̍h Iâ-so͘ chòe lán ê bo̍k-chiá . Iâ-so͘ tùi I ê ha̍k-seng kóng , “ Lín sòe kûn iûⁿ m̄-sái kiaⁿ ; in-ūi lín ê Thiⁿ-pē teh-beh chiong I ê kok siúⁿ-sù lín . ”

Ū chi̍t ê kà lu̍t-hoat ê sian-siⁿ lâi chhì Iâ-so͘ kóng , “ Sian-siⁿ , góa eng-kai tio̍h cháiⁿ-iūⁿ chòe , chiah ōe tit-tio̍h éng-óan-oa̍h ? ” Iâ-so͘ ìn kóng , “ Lu̍t-hoat ê chheh kì cháiⁿ-iūⁿ ? lí tha̍k sī cháiⁿ-iūⁿ ? ” I ìn kóng , “ Tio̍h chīn-sim , chīn-sèng , chīn-la̍t , chīn-ì thiàⁿ Chú lí ê Siōng-tè ; ia̍h tio̍h thiàⁿ lí ê chhù-piⁿ chhin-chhiūⁿ ka-kī . ” Iâ-so͘ kā i kóng , “ Lí só͘ ìn ê sī tio̍h ; chiàu án-ni kiâⁿ , chiū ōe oa̍h . ” Hit ê lâng ài chheng-ho͘ ka-kī chòe gī , mn̄g Iâ-so͘ kóng , “ Sím-mi̍h lâng chòe góa ê chhù-piⁿ ? Iâ-so͘ ēng phì-jū lâi ìn , kóng , “ Ū lâng tùi Iâ-lō͘-sat-léng lo̍h-khì Iâ-lî-ko , lō͘-ni̍h tú-tio̍h chha̍t , hō͘ in chhiúⁿ , koh hō͘ in phah kàu beh sí , in lō͘-bé hiat-ka̍k i , chòe in khì . Khiok ū chè-si tùi hit tiâu lō͘ keng-kè , khòaⁿ-kìⁿ chiū ti̍t-thàu kè-khì ; koh ū Lī-bī lâng kàu hit só͘-chāi , kiâⁿ-óa lâi khòaⁿ , ia̍h kèng-jiân chòe i khì . Ū Sat-má-lī-a ê lâng kiâⁿ kàu hit só͘-chāi , khòaⁿ-kìⁿ chiū lîn-bín i ; kūn-óa ēng iû , ēng chiú lâi tò hit ê tio̍h-siong ê só͘-chāi , pau-lau hó , chiong ka-kī só͘ khiâ ê cheng-siⁿ hō͘ i khiâ , chhōa i kàu kheh-tiàm , chiàu-kò͘ i ; bîn-á-chài tit-beh khí-sin , chiū the̍h nn̄g chîⁿ gûn hō͘ kheh-tiàm ê chú-lâng , kā i kóng , Tio̍h chiàu-kò͘ chit ê lâng , só͘-hùi nā khah ke , góa tò-tńg-lâi chiū sǹg hêng lí . Taⁿ hō͘ lí phah-sǹg , chí saⁿ lâng tah-lo̍h chi̍t ê sī chòe tú-tio̍h chha̍t hit ê lâng ê chhù-piⁿ ? Ìn kóng , Lîn-bín i ê lâng chiū-sī . Iâ-so͘ kóng , Lí tio̍h khì án-ni o̍h lâi kiâⁿ . ”
Iû-thài lâng kap Sat-má-lī-a ê lâng pún bô saⁿ óng-lâi . Iâ-so͘ tiâu-tî siat chit ê phì-jū , sī hō͘ lán chai , thiⁿ-ē ê lâng lóng sī tâng-phōaⁿ . Siat-sú khòaⁿ-kìⁿ sím-mi̍h lâng ū kan-khó͘ , nā ōe lī-ek , chiū tio̍h lī-ek ; kiám-chhái tio̍h ēng ka-kī ê kang , á-sī tio̍h khai-hùi pún-sin ê chîⁿ , lóng tio̍h kam-gōan . Sèng-chheh kóng , “ Ū ki-hōe thang tùi chèng-lâng kiâⁿ hó , chiū tio̍h kiâⁿ . ”

Tī chi̍t ê an-hioh-ji̍t , Iâ-so͘ ji̍p hōe-tn̂g kà-sī lâng . Ū chi̍t ê hū-jîn-lâng hō͘ Sat-tàn só͘ tîⁿ , pīⁿ cha̍p-poeh nî kú , ka-chiah ku-ku bōe chhun-ti̍t . Iâ-so͘ khòaⁿ-kìⁿ tùi hū-jîn-lâng kóng , “ Lí ê pīⁿ thang tháu lah ; ” chiū ēng chhiú kā i hōaⁿ . Hū-jîn-lâng liâm-piⁿ chhun-ti̍t , kui êng-kng hō͘ Siōng-tè .
Kóan hōe-tn̂g ê khòaⁿ-kìⁿ Iâ-so͘ tī an-hioh-ji̍t i-pīⁿ , chiū òan-hūn , kā chèng-lâng kóng , “ La̍k-ji̍t chū-jiân tio̍h chòe-kang , thang lâi i-pīⁿ , an-hioh-ji̍t m̄-thang . ” Chú kóng , “ Ké-hó ê lâng ah , tī an-hioh-ji̍t lín ta̍k-lâng kiám bô khì tiâu-ni̍h tháu gû , iûⁿ , khan-khì hō͘ i lim chúi mah ? hô-hòng chit ê hū-jîn-lâng , sī A-pek-lia̍p-hán ê hō͘-è , hō͘ Sat-tàn pa̍k cha̍p-poeh nî kú , kiám m̄ eng-kai tī an-hioh-ji̍t tháu i ê kat ? ” Iâ-so͘ kóng án-ni , tùi-te̍k lóng-chóng kiàn-siàu , chèng-lâng khòaⁿ-kìⁿ I kiâⁿ tāi-chì kng-bêng , chiū hoaⁿ-hí .
Lâng pún hō͘ Mô͘-kúi só͘ pé-pa̍k , pí hit ê hū-jîn-lâng ê pīⁿ khah siong-tiōng . Iâ-so͘ ū kôan ōe kā lâng tháu-pàng ; chóng-sī lâng nā ài tit-tio̍h I ê chín-kiù , tio̍h kūn-óa I . Hit ê hū-jîn-lâng lé-pài-ji̍t ji̍p hōe-tn̂g , tùi án-ni tit-tio̍h un-tián . Che sī hō͘ lán chai lé-pài-ji̍t kàu lé-pài-tn̂g hit ê tāi-chì put-chí tùi-tiōng , in-ūi Iâ-so͘ hoaⁿ-hí tī an-hioh-ji̍t si-un .

Ū chi̍t ji̍t , Iâ-so͘ tī Hoat-lī-sài lâng ê chhù , chē toh ê sî , siat phì-jū kóng , “ Ū lâng pān tōa iân-sia̍h , chhiáⁿ chōe-chōe lâng-kheh ; kàu chia̍h ê sî , chhe lô͘-po̍k khì kā só͘ chhiáⁿ ê lâng-kheh kóng , lâi , pah hāng mi̍h piān lah . Chèng-lâng chòe chi̍t-ē sî ; chi̍t lâng kóng , ū bóe chhân , eng-kai tio̍h khì khòaⁿ , chhiáⁿ hō͘ góa sî . Koh chi̍t lâng kóng , ū bóe gû gō͘ chiah , tio̍h khì chhì-khòaⁿ , chhiáⁿ hō͘ góa sî . Koh chi̍t lâng kóng , tú-á chhōa bó͘ , chiah bōe tit-thang lâi . Hit ê lô͘-po̍k tò-khì kā i ê chú-lâng kóng , Chú-lâng siū-khì , hoan-hù lô͘-po̍k kóng , Tio̍h kín-kín khì siâⁿ-ni̍h ê tōa-koe sió-hāng chhōa sòng-hiong , phòa-pīⁿ , pái-kha , chhiⁿ-mî ê lâng lâi . Lô͘-po̍k kóng , Chú ah , chiàu lí só͘ hoan-hù , taⁿ í-keng kiâⁿ , iáu-kú ū chhun ūi . Chú-lâng koh hoan-hù lô͘-po̍k kóng , tio̍h khì tōa-lō͘-téng , lî-pa-piⁿ , nā ū lâng tio̍h bián-kióng i ji̍p-lâi , hō͘ góa ê chhù lâng-kheh móa-móa . Góa kā lín kóng , Tāi-seng só͘ chhiáⁿ ê lâng , bōe tit-tio̍h chhì-chia̍h góa ê iân-sia̍h . ”
Chú-lâng sī chí Siōng-tè , lô͘-po̍k sī chí thôan-tō ê lâng . Iân-sia̍h sui-bóng pī-pān put-chí hong-sēng , nā-sī lâng-kheh iáu-kú m̄ hō͘ I chhiáⁿ ; ì-sù sī kóng hok-im ê tō-lí tāi-seng thôan Iû-thài lâng , chóng-sī in ngī-sim m̄ chiap-la̍p , só͘-í chhe lô͘-po̍k thôan tī pa̍t kok . Chit ê phì-jū sui-jiân pún sī chí Iû-thài lâng , ia̍h ōe chí ta̍k tāi thiaⁿ tō-lí chōe-chōe lâng . Siông-siông ū lâng m̄ ài chiap-la̍p tō-lí , ia̍h ēng sè-chêng ê tāi-chì lâi the-thok , tì-kàu sit-lo̍h tit-tio̍h un-tián ê ki-hōe . Lâng nā chai chōe , ū khiam-pi ê sim , hit hō lâng sui-bóng sòng-hiong , iáu-kú Siōng- tè hoaⁿ-hí ēng un-tián hō͘ i . Sèng-chheh kóng , “ Chhùi-ta ê lâng tio̍h kàu chúi-piⁿ , bô gûn ê lâng ia̍h thang lâi bóe chiú , bóe ni , bóe só͘ chia̍h ê mi̍h , m̄-sái kè-chîⁿ . ” Koh kóng , “ Chhùi-ta ê lâng tio̍h lâi ; ài tit-tio̍h oa̍h-miā ê chúi , thang pe̍h-pe̍h tit-tio̍h . ”

Chèng thiu-hiòng kap kiâⁿ pháiⁿ ê chiū-kūn Iâ-so͘ . Hoat-lī-sài lâng , tha̍k-chheh lâng ki-chhì kóng , “ Chit lâng sī chiap-la̍p pháiⁿ-lâng kap in chia̍h . ” Iâ-so͘ chiū siat phì-jū kóng , “ Lín tiong-kan sím-mi̍h lâng ū chi̍t pah chiah-ê iûⁿ , sit-lo̍h chi̍t chiah , kiám bô pàng-sak káu-cha̍p-káu chiah tī soaⁿ-ni̍h , khì chhē só͘ sit-lo̍h--ê kàu tio̍h ? Chhē-tio̍h , hoaⁿ-hí chiū pē tī keng-thâu téng tò--lâi ; kàu chhù , chiū kiò pêng-iú kap chhù-piⁿ chū-chi̍p , kā in kóng , kap góa hoaⁿ-hí , góa só͘ sit-lo̍h ê iûⁿ í-keng chhē--tio̍h . Góa kā lín kóng , án-ni , hōan-chōe ê lâng chi̍t lâng hóan-hóe , chiū thiⁿ-ni̍h in-ūi ū hoaⁿ-hí , khah hoaⁿ-hí káu-cha̍p-káu ê gī-lâng m̄-sái hóan-hóe--ê . Á-sī hū-jîn-lâng ū cha̍p ê gûn-á , sit-lo̍h chi̍t-ê , kiám bô tiám teng sàu chhù siông-sè chhē kàu tio̍h ? Chhē-tio̍h chiū kiò pêng-iú kap chhù-piⁿ chū-chi̍p kā in kóng , kap góa hoaⁿ-hí , só͘ sit-lo̍h ê gûn-á í-keng chhē-tio̍h . Góa kā lín kóng , án-ni , hōan-chōe ê lâng chi̍t lâng hóan-hóe , chiū tī Siōng-tè , thiⁿ-sài ê bīn-chêng ia̍h ū hoaⁿ-hí . ”
Koh kóng , “ Lâng ū nn̄g ê kiáⁿ ; hit ê tē-jī kiáⁿ tùi lāu-pē kóng , ah , lí chiong góa só͘ eng-kai tit ê ke-hé lâi pun hō͘ góa . Lāu-pē chiū kā in pun ke-hé . Bô lōa-kú tē-jī kiáⁿ siu-si̍p lóng-chóng Só͘-ū ê mi̍h , chhut-gōa khì hn̄g-hn̄g ê só͘-chāi , tī hia hòng-tōng , ke-hé lóng húi-hoāi . Só͘-ū ê mi̍h í-keng ēng liáu-liáu , tú-tio̍h hit só͘-chāi tōa ki-hng , chiū chai khiàm-kheh ê kan-khó͘ ; chiah khì óa hit só͘-chāi chi̍t ê peh-sìⁿ , hit lâng chhe i khì soaⁿ-ni̍h chhī ti ; bô lâng hō͘ i chia̍h , chiū ài chiong ti só͘ chia̍h ê tāu-ngoeh lâi chí-ki ; āu-lâi chhíⁿ-gō͘ chiū ka-kī kóng , lāu-pē ū hiah chōe ê tn̂g-kang , lóng-chóng ū thang chia̍h put-chí kàu-gia̍h , ia̍h góa teh-beh gō-sí ; taⁿ góa tio̍h khí-sin khì chhē góa ê lāu-pē , kā in kóng , ah , góa tek-chōe thiⁿ , ia̍h tek-chōe lí , taⁿ liáu-āu góa bōe kham-tit kiò chòe lí ê kiáⁿ , tio̍h lia̍h góa chòe tn̂g-kang khóan-thāi . Tùi hit tia̍p chiū khí-sin tò-khì chhē i ê lāu-pē ; lī iáu-kú hn̄g , lāu-pē khòaⁿ-kìⁿ , khó-lîn , cháu kūn chêng phō i ê ām-kún chim--i . Kiáⁿ tùi lāu-pē kóng , ah , góa tek-chōe thiⁿ , ia̍h tek-chōe lí , taⁿ liáu-āu bōe kham-tit kiò chòe lí ê kiáⁿ . Lāu-pē chiū hoan-hù lô͘-po̍k kóng , ê tē-it hó ê phàu hiaⁿ̍h lâi kā i chhēng , chiong chhiú-chí hō͘ i kòa , ôe chhēng i ê kha , ia̍h hit chiah pûi ê gû-á khan lâi thâi , lán lâi chia̍h , lâi hoaⁿ-hí ; in-ūi góa chit ê kiáⁿ sí ū koh-oa̍h , sit-lo̍h ū koh tit-tio̍h . Tāi-ke chiū teh hoaⁿ-hí . Nā-sī hit ê tōa-kiáⁿ tī soaⁿ-ni̍h , hit sî tò-lâi , lī chhù bô lōa hn̄g , thiaⁿ-kìⁿ ga̍k-khì kap thiàu-bú ê siaⁿ , chiū kiò chi̍t ê lô͘-po̍k lâi , mn̄g i , chit ê sī sím-mi̍h tāi-chì ? Ìn i kóng , ê sió-tī kàu lah ; lí ê lāu-pē tit i pêng-an tò-lâi , chiū lâi thâi hit chiah pûi ê gû-á . Tōa-kiáⁿ siū-khì , m̄ ji̍p-khì ; lāu-pē chiū chhut-lâi khǹg i . Tōa-kiáⁿ tùi lāu-pē kóng , ho̍k-sāi lí chiah chōe nî , lóng m̄-bat ûi-ke̍h lí ê bēng-lēng , lí ia̍h lóng m̄-bat chiong chi̍t chiah iûⁿ-á-kiáⁿ siúⁿ-sù góa , hō͘ góa thang kap pêng-iú lâi hoaⁿ-hí ; nā-sī lí chit ê kiáⁿ kau-pôe chhiong-ki phòa-hùi lí ê ke-hé , tò--lâi , liâm-piⁿ thòe i thâi pûi ê gû-á . Lāu-pē ìn kóng , ah , lí siông-siông kap góa tī-teh , góa Só͘-ū--ê lóng sī lí ê ; chóng-sī lí chit ê sió-tī sí koh-oa̍h , sit-lo̍h koh tit-tio̍h , lán eng-kai tio̍h hoaⁿ-hí khoài-lo̍k . ”
Lán pún lī-khui Siōng-tè chòe Mô͘-kúi ê lô͘-châi , seng-khu , lêng-hûn lóng bōe pêng-an , ná chhin-chhiūⁿ tē-jī kiáⁿ . Nā-sī Siōng-tè iáu-kú chún lán hóan-hóe lâi chiū-kūn I , koh pâi-pí bān-hāng hok-khì hō͘ lán hióng-siū ; án-ni thang chai I si̍t-chāi sī jîn-chû ê Pē . Koh khòaⁿ Sèng-chheh ū kì-chài Siōng-tè ê ōe kóng , “ Pōe-ge̍k góa ê kiáⁿ ah , lín chit tia̍p kui tī góa , góa tek-khak thiàⁿ lín , góa ê siū-khì chiū soah , bô beh hêng-hoa̍t lín . ”

Iâ-so͘ kā I ê ha̍k-seng kóng , “ Hó-gia̍h lâng ū chi̍t ê kóan-ke , hō͘ lâng tùi i ê chú-lâng hiâm i , kóng sī phòa-hùi chú-lâng ê châi-bu̍t . Chú-lâng chiū kiò i lâi , kā i kóng , só͘ thiaⁿ-kìⁿ lí chit ê tāi-chì sī cháiⁿ-iūⁿ ? Tio̍h kap góa chheng-siàu , lí bōe-tit-thang iû-gôan chòe kóan-ke . Kóan-ke chiū sim-lāi ka-kī siūⁿ kóng , tit-beh lut góa kóan-ke ê thâu-lō͘ , taⁿ góa tio̍h cháiⁿ-iūⁿ ? kia̍h tî-thâu bô khùi-la̍t , kōaⁿ ka-chù iū kiàn-siàu . Góa taⁿ siūⁿ ū pō͘ lah , sit-lo̍h kóan-ke ê thâu-lō͘ , chiū ōe hō͘ lâng chiap-la̍p tī in ê chhù . I chiū kiò khiàm chú-lâng ê chè--ê , chi̍t-lâng chi̍t-lâng kah i lâi , tùi hit ê thâu-chi̍t ê kóng , khiàm góa ê chú-lâng lōa-chōe ? Ìn kóng , tháng ê iû . Kóan-ke chiū kā i kóng , lí ê toaⁿ khì siá gō͘-cha̍p . Koh tùi chi̍t ê kóng , khiàm lōa-chōe ? Ìn kóng , chio̍h ê be̍h . Chiū kā i kóng , lí ê toaⁿ khì siá poeh-cha̍p . Chú-lâng khòaⁿ-kìⁿ put-gī ê kóan-ke só͘ kiâⁿ , chiū o-ló i ê kè-tì ; in-ūi chit sè-kan ê lâng pí kng-bêng ê lâng khah ū kè-tì lâi pān in ê sū . Góa kā lín kóng , tio̍h ēng put-gī ê chîⁿ-châi kiat-kau hó ê pêng-iú , tì-kàu lín sòng-sit ê sî ōe hō͘ I chiap-la̍p tī kú-tn̂g ê chhù . Lâng tī sió-khóa ê tāi-chì chīn-tiong , chiū tī tōa chat ê sū ia̍h chīn-tiong ; tī sió-khóa ê tāi-chì put-gī , chiū tī tōa chat ê sū ia̍h put-gī ”
Chit ê bé-kù hō͘ lán chai Iâ-so͘ ēng chit hō ê phì-jū , m̄-sī beh kà-sī lán tio̍h o̍h hit ê kóan-ke put-gī ê só͘ kiâⁿ ; to̍k-to̍k kà-sī lán tio̍h tāi-seng pī-pān āu-lâi ê tāi-chì .
Siōng-tè sī chòe lán ê Chú , ēng chîⁿ-châi châi-tiāu hō͘ lán , ì-sù sī beh ēng lán chòe khì-kū lâi lī-ek lâng , kui êng-kng tī chì-sèng ê miâ . Lán nā chīn-tiong , m̄-nā sìn Iâ-so͘ , koh o̍h I ê só͘ kiâⁿ , ho̍k-sāi Siōng-tè pang-chān lâng , chit ê chiū thang kiò chòe chek-chū chîⁿ-châi tī thiⁿ-ni̍h , á-sī kiat-kau hó ê pêng-iú , āu-lâi thang chiap-la̍p lán tī kú-tn̂g ê chhù .

Iâ-so͘ koh ēng phì-jū kóng , ” Ū chi̍t ê hó-gia̍h lâng , pêng-sò͘ chhēng chí-sek kap iù-pò͘ ê i-chiûⁿ , ta̍k ji̍t chhia-hôa ; koh ū sòng-hiong lâng miâ Lia̍p-sat-lō͘ , thong seng-khu siⁿ-thiàⁿ , hō͘ lâng lok tī hit ê hó-gia̍h lâng ê mn̂g-kháu , ài chiong hó-gia̍h lâng ê toh-kha só͘ ka-la̍uh ê lân-san mi̍h lâi chí-ki , ū káu lâi chī i siⁿ-thiàⁿ ê khang-chhùi ; sòng-hiong lâng sí , thiⁿ-sài hû i lok tī A-pek-lia̍p-hán ê heng-chêng ; hó-gia̍h ê lâng ia̍h sí , khì bâi-chòng ; tī im-kan teh siū-khó͘ , kia̍h-ba̍k hn̄g-hn̄g khòaⁿ-kìⁿ tī A-pek-lia̍p-hán heng-chêng ū Lia̍p-sat-lō͘ tī-teh , chiū kiò kóng , “ Góan chó͘ A-pek-lia̍p-hán ah , lîn-bín góa , chhe Lia̍p-sat-lō͘ ēng chńg-thâu-á-bé ùn-chúi , lâi ti̍h hō͘ góa ê chhùi-chi̍h im-léng : in-ūi góa tī chit ê hé-iām put-chí chhám . ” A-pek-lia̍p-hán kā i kóng , ah , lí tio̍h kì-tit chāi-siⁿ ê sî ū hióng-kè lí ê hok-khì , nā-sī Lia̍p-sat-lō͘ ū siū-kè kan-khó͘ , taⁿ chit-tia̍p i tit-tio̍h an-ùi , lí tú-tio̍h chhiⁿ chhám ; m̄-nā án-ni , lín kap góan ê tiong-kan ū tōa chhim-khiⁿ , só͘-í làng ài tùi góan chia keng-kè kàu léng hia lóng bōe , tùi lín hia keng-kè kàu góan chia ia̍h bōe . Hó-gia̍h lâng ìn kóng , ‘ Kì-jiân án-ni , chiū kiû góan chó͘ , tio̍h chhe Lia̍p-sat-lō͘ ji̍p góa lāu-pē ê chhù ; in-ūi góa iáu ū gō͘ ê hiaⁿ-tī , chiū thang chí- sī in , bián-tit in ia̍h lâi chit ê kan-khó͘ ê só͘-chāi .’ A-pek-lia̍p-hán kā i kóng , ū Mô͘-se kap sian-ti lâng ê chheh , khó-í thang thiaⁿ . ’ Ìn kóng , ‘ Chó͘ A-pek-lia̍p-hán ah , bōe : kiám-chhái lâng tùi im-kan lâi chiū-kūn in , in chiū hóan-hóe . A-pek-lia̍p-hán kóng , ‘ In m̄ thiaⁿ Mô͘-se kap sian-ti lâng ê ōe , chiū siat-sú ū lâng tùi im-kan koh-oa̍h khí-lâi , in ia̍h m̄ thiaⁿ i kóng . ’ ”
Lâng siông-siông lia̍h chit ê sè-kan ê hó-gia̍h chòe tùi-tiōng , lia̍h sòng-hiong chòe iàm-chiān , chóng-sī Siōng-tè m̄-sī án-ni . Lâng sui-bóng hó-gia̍h , sim nā ǹg tī sè-kan , tī Siōng-tè ê bīn-chêng sī chhin-chhiūⁿ sòng-hiong thǹg-pak-theh . Sui-bóng sòng-hiong chhin-chhiūⁿ Lia̍p-sat-lō͘ iáu-kú kèng-ùi Siōng-tè , chiàu Siōng-tè khòaⁿ si̍t-chāi sī pù , in-ūi chit hō lâng Só͘-ū ê ke-gia̍p sī lâng só͘ bōe chhiúⁿ — tit-ê . Chit ê phì-jū ia̍h kà-sī lán tio̍h kín-kín hóan-hóe chōe , in-ūi sí-āu lâng ê tāi-chì í-keng tiāⁿ-tio̍h .

Iâ-so͘ keng-kè chi̍t ê hiuⁿ-siā , ū tú-tio̍h cha̍p ê thái-ko ê lâng hn̄g-hn̄g the khiā , tōa-siaⁿ kóng , “ Iâ-so͘ Sian-siⁿ ah , lîn-bín góan . ” Iâ-so͘ khòaⁿ-kìⁿ chiū kā in kóng , “ Lín tio̍h khì hō͘ chè-si khòaⁿ . ” In khì ê sî chiū tit-tio̍h chheng-khì . In chi̍t lâng khòaⁿ-kìⁿ ka-kī í-keng hó , chiū tò-tńg lâi , tōa-siaⁿ kui êng-kng tī Siōng-tè , phak tī Iâ-so͘ ê kha-ē , kā I seh-siā . Chit lâng chiū-sī Sat-má-lī-a ê lâng . Iâ-so͘ kóng , “ Kiám m̄-sī cha̍p lâng tit-tio̍h chheng-khì ? hí káu ê tī tah-lo̍h ? Chit ê gōa kok lâng í-gōa , lóng bô khòaⁿ-kìⁿ in tò-tńg lâi kui êng-kng tī Siōng-tè . ” Chiū tùi hit chi̍t lâng kóng , “ Khí-lâi , chòe lí khì ; lí ū sìn chiah ū tit-tio̍h kiù . ”
Lâng ū hōan-tio̍h chōe-kòa pí hōan-tio̍h thái-ko ê chèng , it-hoat lī-hāi ; í-keng hō͘ Iâ-so͘ kiù thoat-lī , eng-kai tio̍h chai I ê un-chêng lâi kui êng-kng tī Siōng-tè . Tio̍h o̍h Tāi-pi̍t kóng , “ Góa ê sim-sîn to̍k-to̍k sī o-ló Iâ-hô-hoa , o-ló I ê sèng-miâ . Góa ê sim-sîn o-ló Iâ-hô-hoa , siàu-liām I ê un-tián bô bōe-kì-tit . I sià-bián góa ê chōe-kòa , i-hó góa ê phòa-pīⁿ . ” 

Iâ-so͘ kā lâng kóng , “ Lâng eng-kai siông-siông kî-tó m̄-thang ià , ” chiū siat phì-jū kóng , “ Bó-ūi ū chi̍t ê koaⁿ , bô kèng-ùi Siōng-tè , ia̍h bô tùi-tiōng lâng , hit ê siâⁿ ū chi̍t ê chiú-kóaⁿ lâi kìⁿ i kóng , lâng kap góa kiat-siû , kiû lí thòe góa sin-oan . Hit ê koaⁿ kú-kú m̄ chhap , āu-lâi ka-kī siūⁿ kóng , sui-bóng bô kèng-ùi Siōng-tè , ia̍h bô tùi-tiōng lâng , chóng-sī chit ê chiú-kóaⁿ lâng ta̍uh-ta̍uh lâi kiáu-jiáu góa , tek-khak tio̍h thòe in sin-oan , bián-tit éng-éng lâi chô-chak góa . ”
Chú koh kóng , “ Lín tio̍h thiaⁿ put-gī ê koaⁿ só͘ kóng ê ōe ; hô-hòng Siōng-tè só͘ kéng ê peh-sìⁿ mî-ji̍t kiû-kiò , Siōng-tè sui-jiân iân-chhiân , kiám m̄ thòe in sin-oan . ”
Ū lâng lia̍h ka-kī chòe gī lâi khòaⁿ-khin pa̍t lâng , Iâ-so͘ chiong phì-jū kā in kóng , “ Nn̄g lâng chiūⁿ tiān-tn̂g kî-tó , chi̍t ê sī Hoat-lī-sài ê lâng ; chi̍t ê sī thiu-hiòng ê lâng . Hoat-lī-sài ê lâng ka-kī khiā-teh kî-tó kóng , Siōng-tè , góa m̄-sī chhin-chhiūⁿ chèng-lâng kiaⁿ lek-sek , put-gī , îm-ok ê tāi-chì , ia̍h bô chhin-chhiūⁿ hit ê thiu-hiòng ; chi̍t lé-pài ê tiong-kan góa kìm-chia̍h nn̄g pái , ia̍h ēng Só͘-ū ê mi̍h cha̍p-hūn thiu chi̍t hūn . Hit ê thiu-hiòng ê lâng hn̄g-hn̄g teh khiā , m̄-káⁿ kia̍h-ba̍k ǹg thiⁿ , chiū tûi heng kóng , ū chōe , Siōng-tè lîn-bín góa . Iâ-so͘ koh kóng , kā lín kóng , chit ê lâng tò-khì in chhù tit-tio̍h chheng-gī , khah-iâⁿ hit ê lâng ; in-ūi lâng ka-kī seng chòe koâiⁿ , tek-khak ōe kàng-lo̍h kàu chòe kē ; ka-kī chòe kē , tek-khak ōe seng kàu chòe koâiⁿ . ”

Tī Pek-tāi-nî ū chi̍t ke hiaⁿ-tī chí-bē saⁿ lâng lóng sī Iâ-so͘ só͘ thiàⁿ . Ū chi̍t ji̍t , Iâ-so͘ kàu chit só͘-chāi , in chí-bē chi̍t lâng miâ Má-tāi ngiâ-chi̍h I ji̍p chhù . I ê sió-bē miâ Má-lī-a chē tī Iâ-so͘ ê kha-ē thiaⁿ tō-lí . Má-tāi pān tāi-chì chōe-chōe , sim-koaⁿ hūn-cha̍p , chiū lâi kā Iâ-so͘ kóng , “ Chú ah , góa ê sió-bē pàng hō͘ góa ka-kī pān tāi-chì , lí kiám bô iàu-kín ? tio̍h kah i lâi pang-chān góa . ” Iâ-so͘ ìn kóng , “ Má-tāi ah , Má-tāi ah , lí in-ūi chōe-chōe hāng ê tāi-chì khòa-lū hūn-cha̍p , chóng-sī chi̍t hāng iàu-kín ; Má-lī-a só͘ kéng sī hó ê ki-gia̍p , lóng bōe sit-lo̍h--ê . ”
Liāu-lí ke-sū , hó khóan-thāi lâng-kheh sui-jiân sī tio̍h , iáu-kú m̄-thang tùi-tiōng chit hō ê tāi-chì siuⁿ kè-thâu , tì-kàu liân-lūi lán bô êng thang thiaⁿ tō-lí .
Tio̍h o̍h Má-lī-a ê him-bō͘ tō-lí , m̄-káⁿ sit-lo̍h ki-hōe , tùi-tiōng thiⁿ-téng bōe chhiúⁿ-the̍h ê ki-gia̍p .

Má-tāi , Má-lī-a ê hiaⁿ-tī Lia̍p-sat-lō͘ phòa-pīⁿ , in chiū chhe lâng chiū-kūn Iâ-so͘ kóng , “ Chú ah , lí só͘ thiàⁿ ê lâng phòa-pīⁿ lah . ” Iâ-so͘ thiaⁿ chit ê ōe , tī I ê só͘-chāi iû-gôan tiàm nn̄g ji̍t . Āu-lâi kā ha̍k-seng kóng , “ Kap góa koh khì Iû-thài , lán ê pêng-iú Lia̍p-sat-lō͘ teh khùn , góa beh khì kiò i chhíⁿ . ” Ha̍k-seng kóng , “ I teh khùn chiū hó . ” Iâ-so͘ chiū bêng-bêng kā in kóng , “ Lia̍p-sat-lō͘ í-keng sí lah , góa kai-chài bô tī hia , hō͘ lín thang sìn ; taⁿ kap góa khì chiū-kūn i . ” Iâ-so͘ kàu tè , Lia̍p-sat-lō͘ í-keng bâi-chòng sì ji̍t . Má-tāi thiaⁿ-kìⁿ Iâ-so͘ kàu , chhut-lâi ngiâ-chi̍h I kóng , “ Chú ah , lí nā tī chia , góan ê hiaⁿ-tī tek-khak bô sí . ” Iâ-so͘ kóng , “ Lín ê hiaⁿ-tī ōe koh-oa̍h . ” Má-tāi kóng , “ Góa chai lō͘-bé ji̍t koh-oa̍h ê sî , i tek-khak koh-oa̍h . ” Iâ-so͘ kóng , “ Hō͘ lâng koh-oa̍h sī góa , hō͘ lâng ū sìⁿ-miā ia̍h sī góa , sìn góa ê lâng sui-bóng sí , tek-khak oa̍h ; nā oa̍h lâi sìn góa , éng bōe sí ; lí sìn mah ? ” Ìn kóng , “ Chú ah , sī ; góa sìn lí sī Siōng-tè ê Kiáⁿ Ki-tok , só͘ eng-kai tio̍h lâi sè-kan ê lâng . ” Má-tāi kóng liáu , tò-khì àm-chīⁿ kiò Má-lī-a kóng , “ Sian-siⁿ kàu , teh kiò lí . ” Má-lī-a thiaⁿ-kìⁿ án-ni , kín-kín khí-lâi chiū-kūn Iâ-so͘ , phak tī I ê kha-ē kóng , “ Chú ah , lí nā tī chia , góa ê hiaⁿ-tī tek-khak bô sí . ” Iâ-so͘ khòaⁿ-kìⁿ chit ê hū-jîn-lâng thî-khàu , koh khòaⁿ-kìⁿ saⁿ-kap lâi ê Iû-thài lâng ia̍h thî-khàu , chiū siong-sim hôan-ló kóng , “ I bâi-chòng tī tah-lo̍h ? ” Ìn kóng , “ Chú lâi khòaⁿ . ” Iâ-so͘ lâu ba̍k-sái . Iâ-so͘ koh-chài siong-sim kàu bōng--ni̍h . Bōng sī chio̍h-tōng , téng-bīn ū hē chio̍h . Iâ-so͘ kóng , “ Sóa-khì hit ê chio̍h . ” Má-tāi kóng , “ Chú ah , taⁿ í-keng sì-ji̍t , sin-si hiú-nōa . ” Iâ-so͘ kóng , “ Góa kiám bô kóng . nā ū sìn ōe khòaⁿ-kìⁿ Siōng-tè ê êng-hián ? ” Lâng chiū chiong chio̍h sóa-khui . Iâ-so͘ kia̍h-ba̍k kóng , “ Pē ah , í-keng thiaⁿ góa , góa kám-siā lí . Góa chai lí siông-siông thiaⁿ góa , to̍k-to̍k kóng án-ni , hō͘ ûi-teh khiā ê lâng lâi sìn lí sī chhe góa . ”
Kóng liáu , tōa-siaⁿ âu-kiò kóng , “ Lia̍p-sat-lō͘ chhut-lâi . ” Sí-lâng chiū chhut-lâi , kha-chhiú chat pò͘ , bīn pau kun . Iâ-so͘ kóng , “ Tháu khui hō͘ i kiâⁿ . ”
Tùi án-ni chōe-chōe lâng sìn Iâ-so͘ , hō͘ chè-si-thâu kap Hoat-lī-sài lâng it-hoat òan-hūn , kè-bô͘ beh hām-hāi .
Chit ê tāi-chì thang hō͘ lán kì-tit Iâ-so͘ khah chá tùi Iû-thài lâng só͘ ê tō-lí chí-sī lán , I ū kôan , ōe hō͘ lán tit-tio̍h sin ê sìⁿ-miā , chiū-sī ōe têng-thâu-siⁿ lán ê sim , phì-jū hō͘ sin-si koh-oa̍h ; ia̍h ū kôan ōe hō͘ lán ê seng-khu tī boa̍t-ji̍t tùi bōng-ni̍h chhut-lâi koh-oa̍h , tú-tio̍h hó pháiⁿ ê pò-èng . Hit ê ōe chiū-sī “ Sî beh kàu , chit tia̍p chiū-sī , sí ê lâng ōe thiaⁿ-kìⁿ Siōng-tè ê Kiáⁿ ê siaⁿ , thiaⁿ ê lâng tek-khak oa̍h . ” Pē ka-kī ū oa̍h-miā , siúⁿ-sù Kiaⁿ ū oa̍h-miā ia̍h sī án-ni . M̄-sái kî-koài chit ê tāi-chì , sî beh kàu , bōng-lāi ê lâng lóng-chóng ōe thiaⁿ-kìⁿ Jîn-chú ê siaⁿ chhut-lâi ; chòe hó ê lâng khí-lâi tit-tio̍h oa̍h , chòe pháiⁿ ê lâng khí-lâi tú-tio̍h gí-chōe .

Ū chi̍t ji̍t , lâng chhōa sòe-kiáⁿ lâi chiū-kūn Iâ-so͘ , ài Iâ-so͘ hōaⁿ-chhiú kā in chiok hok-khì . Ha̍k-seng chek-pī ; Iâ-so͘ bô hoaⁿ-hí kóng , “ Iông-ún sòe-kiáⁿ lâi góa chia , m̄-thang kìm i , in-ūi tī Siōng-tè kok--ê , chiàⁿ-sī chhin-chhiūⁿ sòe-kiáⁿ chit hō ê lâng . Góa si̍t-si̍t kā lín kóng , hōan-nā sêng-siū Siōng-tè ê kok bô chhin-chhiūⁿ sòe-hàn gín-ná , bōe-tit-thang ji̍p-khì . ” Iâ-so͘ chiū phō sòe-kiáⁿ chiok-hok i .
Lán sìn Chú ê lâng tio̍h chiong kiáⁿ-jî hiàn hō͘ Chú , tio̍h thòe in kî-tó ; sòe-kiáⁿ chiām-chiām tōa , pē-bú tio̍h kà-sī hō͘ in chai Iâ-so͘ sio̍k-chōe ê tāi-chì , ǹg-bāng in ia̍h ōe tit-tio̍h Iâ-so͘ ê chiok-hok .
Tē 74 chiuⁿ Siàu-liân chhéng-mn̄g éng-óan-oa̍h Má-thài 19 : 16 ~ 22 ; Má-khó 10 : 17 ~ 27 ; Lō͘-ka 18 : 18 ~ 23 . }
Iâ-so͘ chiok-hok gín-ná jiân-āu bô lōa-kú , ū chi̍t ê siàu-liân lâng , ia̍h sī chòe koaⁿ , lâi chiū-kūn Iâ-so͘ , kūi-teh mn̄g kóng , “ Hó ê sian-siⁿ ah , góa eng-kai tio̍h cháiⁿ-iūⁿ chòe , chiah ōe tit-tio̍h éng-óan-oa̍h ? ” Iâ-so͘ kóng , “ Siáⁿ-sū chheng-ho͘ góa chòe hó , bô chi̍t lâng hó , to̍k-to̍k Siōng-tè nā-tiāⁿ ; lí ài tit-tio̍h éng-oa̍h , tio̍h siú cha̍p-tiâu-kài . ” Hit ê lâng ìn kóng , “ Góa tùi sòe-hàn ê sî lóng siú ; iáu-kú ū bē chīn mah ? ” Iâ-so͘ oa̍t-thâu khòaⁿ , thiàⁿ--i kóng , “ Iáu-kú ū khiàm chi̍t hāng , tio̍h khì bōe Só͘-ū ê lâi chín-chè sòng-hiong lâng , chiū ū chîⁿ-châi tī thiⁿ-ni̍h ; koh tio̍h lâi tè góa . ” Hit ê lâng thiaⁿ-kìⁿ chit ê ōe chiū pìⁿ-bīn iu-būn , chòe i khì , sī i ê chîⁿ-châi chōe ê iân-kò͘ . Iâ-so͘ sì-kòe khòaⁿ , kā ha̍k-seng kóng , “ Pù-lâng ji̍p Siōng-tè ê kok chīn-chāi oh . ”
Sè-kan chōe-chōe lâng chhin-chhiūⁿ chit ê siàu-liân lâng , lia̍h ka-kī chòe hó lâng , bô siūⁿ Siōng-tè ê lu̍t-hoat lâng thàn bōe kàu , in-ūi lâng gōa-phê sui-bóng bô hián-bêng sím-mi̍h pháiⁿ , iáu-kú sim-lāi ū pháiⁿ ê liām-thâu ; hō͘ Siōng-tè khòaⁿ , bô m̄ sǹg sī ū chōe ê lâng .
Koh ū lâng chhin-chhiūⁿ chit ê siàu-liân lâng , tùi-tiōng chîⁿ-châi khah tùi-tiōng Siōng-tè , ài chòe Iâ-so͘ ê ha̍k-seng ia̍h bōe chiâⁿ . Chóng-sī nā kam-gōan khek ka-kī lâi tè Iâ-so͘ , chiū ōe tit-tio̍h khah tōa ê hok-khì , chiū-sī éng-óan bōe pāi-hoāi ê chîⁿ-châi tī thiⁿ-ni̍h .

Iâ-so͘ ū ēng chi̍t ê phì-jū kā ha̍k-seng kóng , chhin-chhiūⁿ thâu-ke chá-khí-thâu chhut-khì chhiàⁿ-kang ji̍p phû-tô-hn̂g ; kap chòe kang ê iok chi̍t ji̍t hō͘ i chi̍t-chîⁿ gûn , chiū chhe in ji̍p hn̂g . Káu tiám ê sî , thâu-ke chhut-khì , khòaⁿ-kìⁿ ū êng-êng teh khiā tī koe-chhī-ni̍h--ê , kā in kóng , ia̍h khì phû-tô-hn̂g , só͘ eng-kai hō͘ lín , góa beh hō͘ lín ; hiah-ê lâng chiū khì . Cha̍p-jī tiám kap saⁿ tiám ê sî koh chhut-khì , só͘ kiâⁿ ia̍h sī án-ni . Gō͘ tiám ê sî chhut-khì koh khòaⁿ-kìⁿ ū êng-êng teh khiā--ê , kā in kóng , siáⁿ-sū chiâⁿ-ji̍t êng-êng khiā chia ? Ìn kóng , lâng chhiàⁿ góan ; i chiū kóng , ia̍h khì phû-tô-hn̂g , só͘ eng-kai hō͘ lín ê , lín thang tit-tio̍h .
Kàu àm , hn̂g-chú kā i ê kóan-siàu kóng , chòe kang--ê , hō͘ in kang-chîⁿ ; tùi lō͘-bé ji̍p hn̂g ê , chiàu pâi kàu tāi-seng--ê . Gō͘ tiám ê sî só͘ chhiàⁿ--ê kàu , ta̍k ê niá chi̍t chîⁿ gûn . Seng kàu ê phah-sǹg só͘ ōe niá--ê tek-khak khah ke ; nā-sī in ia̍h sī niá chi̍t chîⁿ gûn . Niá liáu , chiū òan-hūn thâu-ke kóng , tng-joa̍h chiâⁿ-ji̍t tio̍h-bôa , lō͘-bé kàu--ê , chí-ū pòaⁿ-sî kú chòe kang nā-tiāⁿ , chiū hō͘ in kap góan pîⁿ mah ? Hn̂g-chú kā hit ê lâng kóng , ah , góa bē bat bô kong-tō khóan-thāi lín ; lín kiám m̄-sī kap góa iok chi̍t chîⁿ gûn mah ? the̍h lín ê kang-chîⁿ , chòe lín khì ; góa ài hō͘ lō͘-bé kàu--ê chhin-chhiūⁿ hō͘ lín chi̍t-poaⁿ-iūⁿ ; chiong góa ê mi̍h lâi chòe góa só͘ ài , kiám ōe m̄ ha̍p-gî ? góa chòe hó , lín gîn góa sī cháiⁿ-iūⁿ ? ”
Lán tha̍k chit ê phì-jū , thang chai hn̂g-chú sī chí Siōng-tè , phû-tô-hn̂g pí-phēng kàu-hōe , chhiàⁿ-kang--ê sī kàu-hōe-lāi ê chèng-lâng . Lâng siū Siōng-tè ê tiàu , hit ê sî-hāu bô tiāⁿ-tio̍h , nā-sī pîⁿ-pîⁿ tit-tio̍h éng-óan-oa̍h , ia̍h lóng sī pe̍h-pe̍h ê un-tián .

Ū chi̍t ji̍t Iâ-so͘ kūn Iâ-lī-ko , ū nn̄g lâng chhiⁿ-mî , chē tī lō͘-kîⁿ kiû-khit ; chi̍t lâng miâ kiò Pa-tí-mái , thiàⁿ-kìⁿ Iâ-so͘ kàu , tōa-siaⁿ kiò kóng , “ Tāi-pi̍t ê hō͘-è , Iâ-so͘ ah , lîn-bín góa . ” Chèng-lâng hiâm i , kah i chēng-chēng . I it-hoat kiò kóng , “ Tāi-pi̍t ê hō͘-è ah , lîn-bín góa . ” Iâ-so͘ thêng-kha kah lâng kiò i ; sûi-sî kiò chhiⁿ-mî ê kóng , “ An lí ê sim khí-lâi , Iâ-so͘ kiò lí . ” Chhiⁿ-mî ê pàng hiat-ka̍k i ê saⁿ , khí-lâi chiū-kūn Iâ-so͘ . Iâ-so͘ kóng , “ Lí ài góa cháiⁿ-ūiⁿ chòe ? ” Chhiⁿ-mî--ê kóng , “ Sian-siⁿ , góa ài tit-tio̍h khòaⁿ-kìⁿ . ” Iâ-so͘ kóng , “ Chòe lí khì , lí ê sìn i-hó lí . ” Chhiⁿ-mî ê sûi-sî tit-tio̍h khòaⁿ-kìⁿ , tè Iâ-so͘ tī lō͘-ni̍h .
Lán seng-khu sui-bóng bô chhiⁿ-mî , sim-ba̍k si̍t-chāi bô kng , in-ūi pún m̄-bat Siōng-tè , bōe hiáu kiâⁿ chèng-ti̍t ê lō͘ , khóan-sit chhin-chhiūⁿ chhiⁿ-mî . Siat-sú ài thoat-lī chit hō kan-khó͘ , tio̍h o̍h Pa-tí-mái , i chai Iâ-so͘ kàu , chiū sēng ki-hōe kiû lîn-bín . Koh tio̍h o̍h i ê hó-táⁿ koat-tòan , lâng ài chó͘-tòng , i lóng bô kiaⁿ , sī ti̍t-ti̍t kiû kàu tit-tio̍h . Lán nā án-ni , Iâ-so͘ tek-khak ōe thiaⁿ lán só͘ kiû , lâi si-un .

Iâ-so͘ ji̍p Iâ-lī-ko teh keng-kè ê sî , ū lâng miâ-kiò Sat-kai , sī chòe siu-hiòng ê thâu-lâng , ia̍h sī hó-gia̍h lâng , ài khòaⁿ-kìⁿ Iâ-so͘ sī sím-mi̍h hō ê lâng , nā-sī lâng chōe , ia̍h ka-kī sī óe-lâng , só͘-í khòaⁿ bōe tio̍h ; phah-sǹg Iâ-so͘ beh tùi hia keng-kè , chiū cháu chòe-chêng , peh-chiūⁿ sng-châi-chhiū thang lâi khòaⁿ . Iâ-so͘ kàu , kia̍h-ba̍k khòaⁿ i , kóng , “ Sat-kai kín-kín lo̍h-lâi , kin-á-ji̍t góa beh tòa tī lín chhù . ” I chiū liâm-piⁿ lo̍h-lâi , hoaⁿ-hí chiap-la̍p Iâ-so͘ . Chèng-lâng hiâm Iâ-so͘ kóng , “ Cháiⁿ-iūⁿ khì hioh tī pháiⁿ-lâng ê só͘-chāi . ”
Sat-kai khí-lâi tùi Chú kóng , “ Chú ah , góa chiong Só͘-ū ê chi̍t-pòaⁿ chín-chè sòng-hiong lâng ; siat-sú bat bû-lōa le̍k-sek lâng , chiū chiong sì-pē lâi pê i . ” Iâ-so͘ kóng , “ Kin-á-ji̍t chí chit ke tit-tio̍h kiù , in-ūi chit lâng chòe A-pek-lia̍p-hán ê hō͘-è ; Jîn-chú kàu , sī beh chhē sit-lo̍h ê lâng lâi kiù i . ”
Lán nā ài tit-tio̍h chin ê hok-khì tio̍h o̍h Sat-kai , hoaⁿ-hí chiap-la̍p Iâ-so͘ , koh tio̍h o̍h i ê só͘ kiâⁿ . I í-keng hō͘ Iâ-so͘ tiàu , chiū liâm-piⁿ chhíⁿ-gō͘ , siūⁿ chá le̍k-sek lâng sī tōa m̄-tio̍h . Chá Mô͘-se thôan lu̍t-lē kóng , “ Lâng chòe chha̍t thau khan iûⁿ , tio̍h pê sì-pē . ” Sat-kai sui-bóng bô tú-tú chhin-chhiūⁿ án-ni , chóng-sī chai i ēng khúi-khiat ê kè-bô͘ lâi tit-tio̍h chîⁿ , sī kap chò chha̍t bô koh-iūⁿ , só͘-í tùi lâng the̍h chi̍t-pē kam-gōan pê-pó͘ sì-pē : án-ni hián-bêng i ê kū-sim kū-khóan lóng kóe-ōaⁿ chòe sin . Lán chòe Iâ-so͘ ê ha̍k-seng eng-kai ū chit hō ê khóan-sit chiah tio̍h .

Pôaⁿ-kè-choeh la̍k-ji̍t chêng , Iâ-so͘ kàu Pek-tāi-nî chiū-sī Lia̍p-sat-lō͘ sí koh-chài oa̍h ê só͘-chāi . Ū lâng in-ūi Iâ-so͘ siat iân-sia̍h , Má-tāi pān iân-sia̍h ê sū ; chē ūi ê tiong-kan Lia̍p-sat-lō͘ iā tī-teh . Má-lī-a chiong ke̍k chin , ke̍k kùi-khì ê phang-iû chi̍t kun , lâi boah Iâ-so͘ ê kha ēng thâu-mn̂g lâi chhit ; phang-bī kàu móa chhù . Ū chi̍t ê ha̍k-seng beh bōe Sian-siⁿ , sī Ka-lio̍k lâng Se-bûn ê kiáⁿ miâ kiò Iû-tāi ; i kóng , “ Siáⁿ-sū m̄ khì bōe chit ê phang-iû , thang tit-tio̍h gûn saⁿ-cha̍p , lâi chín-chè sòng-hiong lâng ah ? Iû-tāi kóng án-ni , m̄-sī beh chiàu-kò͘ sòng-hiong lâng , put-kò sī in-ūi i kóan hit ê chîⁿ-tē , beh thau-the̍h só͘ tóe ê gûn-hāng nā-tiāⁿ .
Iâ-so͘ kóng , “ Chhut-chāi i , chit ê hū-jîn-lâng khǹg chit ê phang-iû , sī pī-pān góa bâi-chòng ê ji̍t ê lō͘-ēng . In-ūi sòng-hiong ê lâng siông-siông kap lín tī-teh , góa bô siông-siông kap lín tī-teh . ” Iâ-so͘ koh kóng , “ Piàn thiⁿ-ē put-lūn sím-mi̍h só͘-chāi , thôan chit ê hok-im , iā tek-khak kóng-khí chit ê hū-jîn-lâng ê só͘ kiâⁿ hō͘ lâng kì-liām . ”
Lūn chit ê hū-jîn-lâng tit-tio̍h Iâ-so͘ ê kà-sī , sui-jiân bōe pí-tit cha̍p-jī sù-tô͘ ê hó ki-hōe , chóng-sī i ê thiàⁿ Chú pí chōe-chōe lâng khah iâⁿ , koh chai Iâ-so͘ ê tāi-chì pí pa̍t lâng ia̍h khah siông-sè . Lán thang chai thiaⁿ tō-lí tio̍h jīn-chin sòe-jī siūⁿ , chiah ōe ǹg-bāng Sèng Sîn ê pang-chān , ōe chìn-pō͘ thong-ta̍t tō-lí . Nā bô , m̄-nā bōe bêng-pe̍k tō-lí , kiaⁿ-liáu hóan-tńg ōe chhin-chhiūⁿ Iû-tāi , m̄-nā ka-kī bōe kiâⁿ hó , ia̍h m̄ hoaⁿ-hí pa̍t lâng hó ê só͘ kiâⁿ .

Iâ-so͘ chiūⁿ Iâ-lō͘-sat-léng , kàu Pek-hoat-kî óa Ka-ná soaⁿ , chiū chhe nn̄g ê ha̍k-seng kóng , “ Lín khì chêng-bīn ê hiuⁿ-chng , chiū ōe tú-tio̍h lû-bú pa̍k--teh , ū sòe-chiah lû saⁿ-kap tī-teh , tio̍h tháu kā i khan lâi . Ū lâng kap lín piān-pok , chiū tio̍h kóng , “ Chú beh ēng i , in tek-khak thàn lâi pàng i lâi . ” Án-ni sī èng-giām sian-ti lâng ê ōe kóng , “ Kā Sûn ê cha-bó͘-kiáⁿ kóng , ê ông kàu , un-jiû khiâ lû , kap lû ê sòe-chiah , chiū-sī lû-á-kiáⁿ . ” Ha̍k-seng sûi-sî khì , chiàu bēng-lēng lâi kiâⁿ , khan lû kap lû-á-kiáⁿ , chiong i ê saⁿ lok tī téng-bīn , hû Iâ-so͘ chiūⁿ-khì khiâ . Chèng-lâng ēng saⁿ phò͘ lō͘ , ū-ê chhò chhiū-ki pho͘ tī lō͘--ni̍h . Chêng-āu chèng-lâng tōa-siaⁿ kiò kóng , “ Tāi-pi̍t ê hō͘-è , bān hok-khì ah ; thok-tiōng Chú ê miâ lâi ê eng-kai tit-tio̍h un-tián ; tī téng-bīn bān hok-khì . ”
Iâ-so͘ ji̍p Iâ-lō͘-sat-léng , khì tiān-ni̍h , sì-kòe khòaⁿ chiah-ê mi̍h ; chiah chhut-khì kàu Pek-tāi-nî . Bîn-á-chá-khí koh khì tiān-tn̂g , tī lō͘-ni̍h iau , khòaⁿ-kìⁿ bû-hoa-kó chhiū , chiū óa-kūn i , nā-sī bô só͘ tit-tio̍h , kan-ta hio̍h nā-tiāⁿ ; chiū kā chhiū kóng , “ Lí ê ké-chí éng-éng bô koh kiat , ” chhiū liâm-piⁿ ko͘-tâ .
Iâ-so͘ ji̍p tiān kóaⁿ hit lāi-bīn chòe seng-lí ê lâng ; chhia-tó ōaⁿ chîⁿ--ê ê toh , kap bōe chíⁿ-á--ê ê í ; m̄-chún tòa khì-kū tùi tiān-ni̍h kè , chí-sī lâng kóng , “ Sèng-chheh kiám bô kì-chài kóng , ê chhù sī chheng-ho͘ chòe chèng peh-sìⁿ kî-tó ê chhù ? lín hóan-tńg hō͘ i chòe chha̍t-siū . ”
Iâ-so͘ chêng bat chi̍t pái kóaⁿ tiān-lāi chòe seng-lí ê lâng , kàu chit pái sī tē-jī pái .
Chhiⁿ-mî--ê , pái-kha--ê tī tiān-ni̍h chiū-kūn Iâ-so͘ , i-hó i . Chè-si-tiúⁿ , tha̍k-chheh lâng thiaⁿ I só͘ kóng , khòaⁿ I só͘ kiâⁿ , koh khòaⁿ sòe-kiáⁿ o-ló Iâ-so͘ , chiū siⁿ-khí òan-hūn , kè-bô͘ beh hāi I , nā-sī m̄-káⁿ , in-ūi chèng-lâng kî-koài I ê tō-lí . 
Í-keng àm , Iâ-so͘ chhut siâⁿ .
Iâ-so͘ hit sî khiâ lû ji̍p Iâ-lō͘-sat-léng , hián-bêng ông ê khóan-sit ; si̍t-chāi m̄-sī ài kiû thé-biān , miâ-siaⁿ , iàu-kín sī beh èng-giām lóng-chóng sian-ti só͘ chhàm-gú ê tāi-chì .
Lūn I kàu tiān kiâⁿ giâm-giâm ê hoat-tō͘ lâi kóaⁿ chòe seng-lí ê lâng , koh ín Sèng-chheh tāng-tāng chek-pī in , hām chit pái ū nn̄g pái . i kiâⁿ án-ni , chiok-kiàn I ū Siōng-tè ê kôan .
Koh tī lō͘-ni̍h ū chiù-chó͘ bû-hoa-kó chhiū , kà-sī lán tio̍h sêng-si̍t ho̍k-sāi Siōng-tè lâi kiâⁿ hó , m̄-thang óa-khò gōa-phê ê hó khòaⁿ .

“ Ū chú-lâng chai phû-tô-hn̂g , ēng lî-pa ûi i , tiong-ng ku̍t chiú-khut chō-thah , cho͘ hō͘ choh-sit lâng , chiū khì pa̍t só͘-chāi . Kàu ké-chí se̍k ê sî , chhe i ê lô͘-po̍k khì chiū-kūn choh-sit lâng siu ké-chí . Choh-sit lâng lia̍h i ê lô͘-po̍k phah chi̍t-ê , hāi-sí chi̍t-ê , ēng chio̍h-thâu tìm chi̍t-ê . Chú-lâng koh chhe pa̍t ê lô͘-po̍k , pí tāi-seng khah chōe , choh-sit lâng khóan-thāi in iû-gôan chiàu-kū . Chú-lâng lō͘-bé chhe i ê kiáⁿ , siūⁿ kóng , tek-khak ōe kèng góa ê kiáⁿ , Choh-sit lâng khòaⁿ-kìⁿ hit ê kiáⁿ , chiū thau gī-lūn kóng , sī i tit ke-hé ê kiáⁿ ; lán lâi hāi-sí i , gia̍p chiū thang chiàm . Sûi-sî lia̍h i , kóaⁿ-chhut hn̂g-gōa hāi-sí i . Hn̂g-chú kàu , beh cháiⁿ-iūⁿ pān chiah-ê lâng ? Kóng , “ Tek-khak beh châu-bia̍t chiah-ê pháiⁿ-lâng , chiong hn̂g lâi cho͘ pa̍t ê choh-sit lâng , thang chiàu-sî la̍p kè-chîⁿ . Iâ-so͘ kóng , kóng , Sai-hū-thâu só͘ m̄-ti̍h ê chio̍h , chiâⁿ-chòe chhù-kak-thâu ê chio̍h , che sī Chú só͘ chiâⁿ--ê , lán khòaⁿ-kìⁿ kî-koài i ; lín kiám bē tha̍k mah ? Góa kā lín kóng , Siōng-tè ê kok tek-khak chhiúⁿ lín , siúⁿ-sù pa̍t ê peh-sìⁿ , hō͘ i chhut ké-chí . ”
Chit ê phì-jū pún sī chí Iû-thài lâng . Siōng-tè kéng in chòe peh-sìⁿ , chin hó khóan-thāi , chhe sian-ti lâng chōe-chōe kà-sī , koh ēng Kū-iok ê Sèng-chheh siúⁿ-sù in , in bô chīn-tiong , ko͘-hū Siōng-tè ê un-tián , sian-ti lâng chōe-chōe hō͘ in pháiⁿ khóan-thāi , Siōng-tè ê Kiáⁿ ia̍h hō͘ in hāi-sí , Siōng-tè chiū kū-choa̍t in , lâi kéng gōa-pang lâng chòe peh-sìⁿ .
Chit ê phì-jū ia̍h ōe chí ta̍k tāi thiaⁿ tō-lí ê lâng Siōng-tè hō͘ lán ke̍k hó ê ki-hōe , lán nā bô sēng ki-hōe lâi hóan-hóe , bô thàn tō-lí lâi lī-ek lâng , bô kui êng-kng tī Siōng-tè , kiaⁿ-liáu Siōng-tè m̄-ti̍h lán . Chhin-chhiūⁿ Iâ-so͘ khó͘-khǹg Í-hut-só͘ kàu-hōe ê ōe , chiū-sī kóng , “ Lí tio̍h kì-tit tùi tah-lo̍h ū poa̍h-tó , tio̍h hóan-hóe chhin-chhiūⁿ khí-thâu ; nā bô án-ni , góa ōe kín-kín kàu , chhian-sóa lí ê teng-hé . ”

Iâ-so͘ koh siat phì-jū kā chèng-lâng kóng , “ Thian-kok chhin-chhiūⁿ jîn-kun thòe i ê kiáⁿ pān hun-in ê iân-toh ; chhe lô͘-po̍k tiàu só͘ chhiáⁿ ê lâi hù iân-sia̍h , in m̄ kàu . Koh chhe lô͘-po̍k kóng , só͘ chhiáⁿ--ê kóng , Góa iân-toh í-keng pān hó , gû kap pûi ê cheng-siⁿ í-keng thâi lah , pah-hāng mi̍h lóng piān lah , thang lâi hù iân-sia̍h . In m̄ oa̍t-thâu khòaⁿ , chòe in khì , chi̍t ê khì chhân-ni̍h , chi̍t ê khì koe-chhī-ni̍h . Iáu--ê lia̍h lô͘-po̍k lêng-jio̍k hāi-sí i . Jîn-kun thiaⁿ-kìⁿ , siū-khì chhe peng châu-bia̍t hia ê hiong-sin , sio-lio-khì i ê siâⁿ ; kā lô͘-po̍k kóng , ê toh í-keng pān hó-hó , só͘ chhiáⁿ--ê bōe kham-tit ; lín thang khì tōa koe-lō͘ , put-lūn só͘ tú-tio̍h , chhiáⁿ i lâi hù iân-sia̍h . Lô͘-po̍k chhut-khì lō͘-ni̍h , chū-chi̍p só͘ tú-tio̍h hó-lâng , pháiⁿ lâng , hun-in ê iân-toh lâng-kheh chē kàu móa-móa . Jîn-kun ji̍p-khì khòaⁿ lâng-kheh , khòaⁿ-kìⁿ chi̍t lâng bô chhēng lé-ho̍k , chiū kā i kóng , lâi bô chhēng lé-ho̍k , siáⁿ-sū ? lâng-kheh chēng-chēng . Jîn-kun kā i ê lô͘-po̍k kóng , i ê kha-chhiú , lia̍h i khì tī gōa-bīn o͘-àm ê só͘-chāi , tī hia ū hôan-ló , thî-khàu , kā-gê chhiat-chhí--ê . ”
Chit ê sī hō͘ lán thang chai , lâng bô óa-khò Siōng-tè só͘ siat-li̍p ê Kiáⁿ Iâ-so͘ , tit-tio̍h I ê kong-lô jia-khàm lán ê chōe , chiū bōe-tit-thang hióng-siū éng-óan ê hok-khì , chhin-chhiūⁿ hit ê lâng-kheh bô chhēng jîn-kun só͘ pī-pān ê lé-ho̍k , ōe-tit-thang tâng chē iân-toh chi̍t-poaⁿ-iūⁿ .

Ū chi̍t ji̍t , Iâ-so͘ tī khò͘-pâng tùi-bīn teh chē , khòaⁿ-kìⁿ chèng-lâng ēng gûn la̍p-lo̍h khò͘-pâng , hó-gia̍h ê lâng la̍p chōe-chōe . Ū chi̍t ê sòng-hiong ê chiú-kóaⁿ lâng lâi la̍p chi̍t lî nā-tiāⁿ . Iâ-so͘ chiū kā ha̍k-seng kóng , “ Chit ê sòng-hiong ê chiú-kóaⁿ lâng la̍p-lo̍h khò͘-pâng pí chèng-lâng khah-chōe . In-ūi chèng-lâng sī chiong ū chhun ê chîⁿ-châi lâi la̍p , chit ê chiú-kóaⁿ lâng chiū-sī chiong i Só͘-ū ê lóng-chóng lâi la̍p , ” án-ni sǹg sī chôan ke-gia̍p .
Lūn tôe-iân la̍p hō͘ Siōng-tè , bô-lūn chōe-chió , iàu-kín tio̍h o̍h chit ê chiú-kóaⁿ lâng ê chīn-sim chhut-la̍t , án-ni Siōng-tè chiū hoaⁿ-hí , chhin-chhiūⁿ Sèng-keng kóng , “ Lín tôe-gûn ta̍k lâng tio̍h chiàu sim só͘ hoaⁿ-hí--ê , m̄-sái iu-būn , m̄-sái bián-kióng , in-ūi Siōng-tè sī thiàⁿ hit hō hoaⁿ-hí tôe ê lâng . ”
La̍p-chîⁿ hō͘ Siōng-tè tio̍h chiàu Siōng-tè só͘ hō͘ lán ê khùi-la̍t , Siōng-tè hō͘ lâng chōe-chōe , lâng hóan-tńg la̍p chió , Sèng-chheh sǹg sī chhin-chhiūⁿ chòe-chha̍t chhiúⁿ Siōng-tè ê chîⁿ-châi . Kiám-chhái Siōng-tè hō͘ lán ê khùi-la̍t chin sió-khóan , lán tio̍h la̍p sió-khóa ; nā chīn khùi-la̍t , chiū m̄-sái kiàn-siàu , in-ūi Sèng-chheh kóng , “ Lâng hoaⁿ-hí chòe , chiū tit-tio̍h chiap-la̍p , chiàu i Só͘-ū , m̄-sī chiàu i só͘ bô . ”

Iâ-so͘ chhut tiān , ha̍k-seng tùi I kóng , “ Sian-siⁿ chhiáⁿ khòaⁿ chit keng tiān kàu chiah súi ? ” Iâ-so͘ kóng , “ Sî beh kàu , bô lâu nn̄g-tè chio̍h saⁿ-tha̍h , chiū-sī lóng thiah-hoāi . ” Iâ-so͘ tī Kaⁿ-ná-soaⁿ , ha̍k-seng chiū lâi thau mn̄g kóng , “ Chhiáⁿ kā góan kóng , tī-sî ū chit ê tāi-chì , koh lí lîm-kàu , kap sè-kan ê boa̍tji̍t ū sím-mi̍h tiāu-thâu ? ” Iâ-so͘ chiū kóng , “ Tit-beh ū chōe-chōe lâng ké góa ê miâ lâi , ka-kī kóng sī Ki-tok , lâi bê-he̍k chèng-lâng . Lín tit-beh thiaⁿ kau-chiàn , kap kau-chiàn ê hong-siaⁿ , kok kong-kek kok , peh-sìⁿ kong-kek peh-sìⁿ , ki-hng , un-e̍k , tōe tín-tāng , lín in-ūi góa ê miâ ōe tú- tio̍h chai-lān , hō͘ bān peh-sìⁿ òan-hūn . Ū lâng beh iàm-chiān kū-choa̍t góa , chóng-sī thun-lún kàu bé ê lâng tit-tio̍h kiù . Thian-kok ê hok-im tit-tio̍h piàn thôan tī phó͘ thiⁿ-ē , jiân-āu boa̍t kî kàu . ”
Iâ-so͘ ia̍h kà-sī I ê ha̍k-seng kóng , nā khòaⁿ-kìⁿ Iâ-lō͘-sat-léng teh-beh bia̍t-bô ê tiāu-thâu , chiū tio̍h kín-mé cháu siám-pī . Jiân-āu iok-lio̍k sì-cha̍p nî , Iâ-lō͘-sat-léng tú-tio̍h Lô-má kok ê lâng lâi châu-bia̍t , hit-sî si̍t-chāi chin tōa chhiⁿ-chhám ê tāi-chì . Ū lâng gō--sí , ū lâng thâi--sí , ū lâng sio--sí , ū lâng lia̍h khì tèng si̍p-jī-kè , ū lâng lia̍h khì gōa-kok , tú-tio̍h chin-chōe kan-khó͘ , to̍k-to̍k Iâ-so͘ ê ha̍k-seng kì-tit Iâ-so͘ só͘ kóng ê ōe , tāi-seng cháu siám-pī tī soaⁿ-lāi .
Lūn boa̍t-ji̍t , Iâ-so͘ bô kóng tī-sî , iáu-kú sī kóng bô phài-phe , bô tiuⁿ-tî ê sî hut-jiân ōe kàu ; só͘-í eng-kai kín-sīn lâi pī-pān , in-ūi m̄-chai Chú sím-mi̍h sî ōe kàu .

“ Thian-kok thang pí-phēng cha̍p ê chāi-sek-lú , mî-sî kia̍h teng chhut khì , beh ngiâ-chi̍h sin-kiáⁿ-sài , Gō͘ ê ū tì-sek , gō͘ ê sī gōng . Gōng--ê kia̍h teng bô pī-pān iû ; tì-sek--ê kia̍h teng , khì-kū iû chhòng piān-piān . Sin-kiáⁿ-sài iân-chhiân , lóng-chóng tuh-ka-chē teh khùn . Pòaⁿ-mî ū siaⁿ kiò kóng , kàu lah , tio̍h chhut khì ngiâ-chi̍h i . Chèng chāi-sek-lú sûi-sî khí-lâi , koh chéng in ê teng . Gōng--ê kā ū tì-sek--ê kóng , “ Chiong lín ê iû pun góan , góan ê teng beh hoa . Ū tì-sek--ê kóng , lín góan lóng-chóng bô kàu , khah hó lín khì chhī-ni̍h lâi tah . Khì tah ê sî sin-kiáⁿ-sài kàu , ū pī-pān iû ê kap i saⁿ-kap ji̍p , chē iân-sia̍h , mn̂g chiū koaiⁿ . Āu-lâi hiah-ê khì tah iû ê lâi , chiū kóng , ah , Chú ah , chhiáⁿ kā góan khui . I kóng , si̍t-si̍t kā lín kóng , góa m̄-bat lín . Só͘-í tio̍h kín-sīn , in-ūi Jîn-chú kàu , hit ê sî-ji̍t lín m̄-chai . ”
Kàu-hōe lāi ū nn̄g hō ê lâng , chi̍t hō sī chin-si̍t ê sìn , sim-lāi ū Sèng Sîn ê un-tián , só͘-í Chú nā kàu , piān-piān thang kap I ji̍p thian-tông , hióng-siū éng-óan ê hok-khì . Koh chi̍t hō , ū miâ bô chin-si̍t sìn ê lâng , sim-lāi bô Sèng Sîn ê un-tián , só͘-í Chú kàu ê sî bōe-tit-thang kap I ji̍p thian-tông hióng-siū hok-khì . Āu-lâi siat-sú pek-chhiat kiû chú khui mn̂g hō͘ in ji̍p , ia̍h bô chhái-kang , in-ūi mn̂g í-keng koaiⁿ lah , só͘-í lâng tio̍h chhin-chhiūⁿ ū tì-sek--ê pī-pān sim , in-ūi m̄-chai Chú tī-sî ōe kàu .

Iâ-so͘ koh kóng , thian-kok sī “ Chhin-chhiūⁿ chi̍t lâng beh khì gōa-kok , tiàu lô͘-po̍k , chiong Só͘-ū ê kau-tài in . Ū-ê tit-tio̍h gûn gō͘ chheng , ū-ê tit-tio̍h nn̄g chheng , ū-ê chi̍t chheng , ta̍k lâng chiàu i ê châi-tiāu ; chú-lâng chiū khì chhut-gōa . Niá gō͘ chheng--ê khì chòe seng-lí , koh thàn gō͘ chheng ; niá nn̄g chheng ê , ia̍h thàn nn̄g chheng ; niá chi̍t chheng--ê , khì ku̍t tōe siu-khǹg chú-lâng ê gûn . Kú-kú chú-lâng chiū tò-lâi kap lô͘-po̍k sǹg-siàu . Niá gûn gō͘ chheng--ê kàu , iū-koh tòa gō͘ chheng kóng , hō͘ góa gō͘ chheng , góa tit-tio̍h gō͘ chheng têng-pē i . Chú-lâng kóng , lô͘-po̍k , tiong-hō͘ ah , lí tī chió--ê í-keng chīn-tiong , góa boeh ēng chōe-chōe ê thok-tiōng lí , thang ji̍p lí ê Chú ê khoài-lo̍k . Niá gûn nn̄g chheng--ê kàu kóng , hō͘ góa nn̄g chheng , góa tit-tio̍h nn̄g chheng têng-pē i . Chú-lâng kóng , ah , lô͘-po̍k tiong-hō͘ ah , lí tī chió--ê í-keng chīn-tiong , góa beh ēng chōe-chōe--ê thok-tiōng lí , thang ji̍p lí ê Chú ê khoài-lo̍k . Niá gûn chi̍t chheng--ê kàu , kóng , ah , góa chai lí sī giâm-hat ê lâng , bē iā chéng ê só͘-chāi chiū beh siu-koah , bē iā sòaⁿ ê só͘-chāi chiū beh siu-ji̍p ; só͘-í góa kiaⁿ , siu-khǹg lí ê gûn tī tōe-ni̍h , taⁿ lí ê gôan-mi̍h iáu tī-teh . Chú-lâng kóng , koh pîn-tōaⁿ ê lô͘-po̍k , lí chai góa bē iā chéng chiū beh siu-koah , bē iā sòaⁿ chiū beh siu-ji̍p ; chiū eng-kai chiong góa ê gûn lok chîⁿ-tiàm , góa kàu ê sî chiū tit-tio̍h pún-chîⁿ lī-sek . Chiū hoan-hù sin-piⁿ teh khiā ê lâng kóng , chhiúⁿ the̍h i ê chi̍t chheng gûn , hō͘ hit ê ū cha̍p chheng ê ; in-ūi ū ê beh hō͘ i , hō͘ i ū chhun , bô ê liân i Só͘-ū ê ia̍h beh toa̍t i . Bô lī-ek ê lô͘-po̍k tio̍h kóaⁿ-tio̍k tī gōa-bīn o͘-àm ê só͘-chāi , tī-hia ū ai-chhám , thî-khàu kā-gê chhiat-chhí . ”
Kàu-hōe lāi ê lâng ta̍k-lâng ū koan-hē , put-kò ū cheng-chha chōe-chió nā-tiāⁿ . Ta̍k lâng tio̍h chiàu i só͘ tit-tio̍h ê lâi kui êng-kng tī Siōng-tè , chiū thang hióng-siū Chú éng-óan ê hok-khì . M̄-thang chhin-chhiūⁿ hit ê pháiⁿ pîn-tōaⁿ ê lô͘-po̍k , tì-kàu siū kóaⁿ tī éng-óan kan-khó͘ ê só͘-chāi .

Iâ-so͘ ēng phì-jū kóng lóng-chóng ê lâng lō͘-bé tio̍h siū sím-phòaⁿ , chiū kóng , “ Tng Jîn-chú tit-tio̍h êng-kng , kap lóng-chóng ê thiⁿ-sài kàu , chē I êng-kng ê ūi ; bān peh-sìⁿ chū-chi̍p tī I ê bīn-chêng , sûi-sî pun-khui in , chhin-chhiūⁿ kò͘-iûⁿ ê pun biân-iûⁿ lī soaⁿ-iûⁿ ; biân-iûⁿ lok chiàⁿ-pêng , soaⁿ-iûⁿ lok tò-pêng . Ông chiū kā chiàⁿ-pêng ê lâng kóng , tùi góa ê Pē siū-un , thang chìn-chêng siū-hok , chiū-sī tùi chhòng-chō sè-kan í-lâi , thòe lín só͘ pī-pān--ê . In-ūi góa iau , lín hō͘ góa chia̍h ; góa chhùi-ta , lín hō͘ góa lim ; góa chhut-gōa , lín hō͘ góa tòa ; góa thǹg-pak-theh , lín hō͘ góa chhēng ; góa phòa-pīⁿ , lín chiàu-kò͘ góa ; góa tī kaⁿ-ni̍h , lín hó khóan-thāi góa . Gī ê lâng ìn kóng , ah , sím-mi̍h sî khòaⁿ-kìⁿ lí iau , chiū hō͘ lí chia̍h ? chhùi-ta , chiū hō͘ lí lim ? Sím-mi̍h sî khòaⁿ-kìⁿ lí phòa-pīⁿ , á-sī tī kaⁿ-ni̍h , chiū hó khóan-thāi lí ? Ông chiū kā in kóng , si̍t-si̍t kā lín kóng , Í-keng kiâⁿ án-ni khóan-thāi góa ê hiaⁿ-tī tē-it sòe ê chi̍t ê , chiū-sī kiâⁿ i khóan-thāi góa . Koh kā tò pêng ê lâng kóng . siū chiù-chhàm--ê , tio̍h lī-khui góa , khì ji̍p éng-óan ê hé , chiū-sī in-ūi Mô͘-kúi kap i sù-chiá pī-pān--ê . In-ūi góa iau , lín bô hō͘ góa chia̍h ; chhùi-ta lín bô hō͘ góa lim ; chhut-gōa , lín bô hō͘ góa tòa ; thǹg-pak-thah , lín bô hō͘ góa chhēng ; phòa-pīⁿ kap koaiⁿ-kaⁿ , lín bô chiàu-kò͘ góa . In ìn kóng , ah , góan sím-mi̍h sî khòaⁿ-kìⁿ lí iau , chhùi-ta , chhut-gōa , thǹg-pak-theh , phòa-pīⁿ , koaiⁿ-kaⁿ , chiū bô ho̍k-sāi lí mah ? ” Ông chiū kā in kóng , si̍t-si̍t kā lí kóng , Í-keng bô kiâⁿ án-ni khóan-thāi chiah-ê tē-it sòe ê chi̍t-ê , chiū-sī bô kiâⁿ i khóan-thāi góa . Chiah-ê lâng siū éng-óan ê hêng-hoa̍t , gī ê lâng ji̍p éng-óan-oa̍h . ”
Tha̍k chit chiuⁿ thang chai lâng sí liáu lóng-chóng tio̍h siū sím-phòaⁿ ; só͘-í lán iáu-kú oa̍h tī sè-kan tio̍h tāi-seng pī-pān āu-lâi sím-phòaⁿ ê tāi-chì . Kiám-chhái mn̄g , “ Tio̍h kiâⁿ sím-mi̍h lâi pī-pān , chiah ōe ún-tàng , m̄-sái kiaⁿ sí-āu ê sím-phòaⁿ ? ” Chiū thang ìn kóng , “ Tio̍h sìn óa-khò Kiù-chú , in-ūi Sèng-chheh kóng , chiū tit-tio̍h kiù ; m̄ sìn chiū tēng-chōe . ” Kiám-chhái koh mn̄g , “ Cháiⁿ-iūⁿ ōe chai sī sêng-si̍t sìn I ? ” Ìn kóng , “ Tio̍h khòaⁿ ū chhut-la̍t o̍h I ê só͘ kiâⁿ lâi thàn I lóng-chóng ê kà-sī á bô . ” Lán nā o̍h Kiù-chù ê só͘ kiâⁿ , thàn I ê kà-sī , chin-chiàⁿ chòe I ê ha̍k-seng , ài lī-ek chèng-lâng . Chit ê sī pîn-kù , sī sêng-si̍t thiàⁿ Chú ; tī sím-phòaⁿ ê sî tek-khak hō͘ Chú chiap-la̍p kàu éng-óan-oa̍h .

Iâ-so͘ tèng si̍p-jī-kè ê ji̍t í-keng kūn lah . I ū chi̍t ê ha̍k-seng miâ kiò Iû-tāi , àm-chīⁿ khì mn̄g chè-si-tiúⁿ kóng , “ Lín beh hō͘ góa lōa chōe gûn , góa chiū chiong I bōe hō͘ lín . ” Sûi-sî iok gûn saⁿ-cha̍p , tùi hit-tia̍p Iû-tāi chhē ki-hōe thang hōe Iâ-so͘ .
Hit sî tú-á sī Jû-oa̍t-choeh , ha̍k-seng chiū-kūn Iâ-so͘ kóng , “ Lí ài góan tī sím-mi̍h só͘-chāi thòe lí pī-pān toh ? ” Iâ-so͘ chhe Pí-tek , Iok-hān kóng , “ Lín tio̍h ji̍p siâⁿ , ōe tú-tio̍h chi̍t lâng kōaⁿ chúi-pân , tio̍h tè i , khì kàu ji̍p chhù , kā hit ê chú-lâng kóng , kóng , Góa ê sî kūn lah , góa beh kap ha̍k-seng tī lín tau siú Jû-oa̍t-choeh . ” Ha̍k-seng chiàu Chú ê ōe , Iâ-so͘ só͘ kóng kó-jiân lóng èng-giām . Hit ê-hng Iâ-so͘ kap cha̍p-jī ha̍k-seng lóng-chóng kàu hia siú choeh-kî .
Teh chia̍h Jû-oa̍t-choeh ê sî , Iâ-so͘ khí-lâi thǹg saⁿ , ēng kun hâ io , tò chúi tī phûn-ni̍h , kā ha̍k-seng sóe kha ; ēng só͘ hâ ê kun kā in chhit . Iâ-so͘ beh kā Pí-tek sóe , Pí-tek chiū kóng , “ Chú ah , góa tek-khak m̄-káⁿ hō͘ lí kā góa sóe kha . ” Iâ-so͘ kóng , “ Góa nā bô kā lí sóe , lí chiū kap góa bô hūn . ” Pí-tek kóng , “ Chú ah , m̄-nā góa ê kha , chhiú kap thâu-khak ia̍h tio̍h . ” Iâ-so͘ kóng , “ Lâng sóe seng-khu í-āu nā-sái sóe kha , chiū lóng chheng-khì . Lín sī chheng-khì , nā-sī iáu-kú ū lâng bē chheng-khì . ” Iâ-so͘ chai sím-mi̍h lâng beh bōe I , só͘-í kóng án-ni .
Ha̍k-seng bat saⁿ-chiⁿ chòe tōa , só͘-í Iâ-so͘ tiâu-tî án-ni kiâⁿ , hō͘ in chai nā beh chòe tōa tio̍h chhin-chhiūⁿ sòe , chòe thâu ê tio̍h chhin-chhiūⁿ chhe-ēng .
Koh-chài chē toh , Iâ-so͘ sim iu-būn chiū kóng , “ Lín tiong-kan chi̍t lâng beh bōe góa . ” Ha̍k-seng saⁿ-siong m̄-chai sī kóng chī-chūi . Ū Iâ-so͘ só͘ thiàⁿ ê ha̍k-seng chē óa I ê heng-chêng , mn̄g i kóng , “ Chú sī kóng chī-chūi ? ” Iâ-so͘ kóng , “ Góa ùn mi̍h hō͘ i chia̍h chiū-sī . ” liâm-piⁿ ùn mi̍h hō͘ Iû-tāi .
Teh chia̍h ê sî Iâ-so͘ the̍h piáⁿ chiok-siā , chiū peh-phòa hō͘ ha̍k-seng kóng , “ The̍h khì chia̍h , chit ê sī góa ê seng-khu , thòe lín pàng-sak , lín tio̍h kiâⁿ án-ni lâi kì-liām góa . ” Chia̍h liáu-āu , the̍h poe ia̍h sī chhin-chhiūⁿ án-ni kóng , “ Chit ê sī Sin-iok ê poe , in-ūi góa ê hui̍h thòe lín lâu , chiah siat-li̍p . ”
Taⁿ lán chòe Iâ-so͘ ê ha̍k-seng teh siú bóan-chhan ê sî , eng-kai tio̍h kám-un ê sim lâi kì-liām I , thang kian-kò͘ ǹg-bāng I tek-khak siúⁿ-sù Sèng sîn , ēng phah-phòa ê seng-khu kap só͘ lâu ê hui̍h , iúⁿ-chhī lán sim-sîn , hō͘ lán khah hoaⁿ-hí kiâⁿ thiⁿ ê lō͘ .

Iâ-so͘ kap ha̍k-seng chia̍h bóan-chhan liáu-āu , ēng chōe-chōe hāng ê tō-lí kà-sī in ; saⁿ-kap gîm-si , chiah khì Kaⁿ-ná soaⁿ . Hit-tia̍p Chú chhiat-ì khǹg ha̍k-seng tio̍h kiat-liân tī I , koh thòe in kî-tó , chiong sìn I ê lâng kau-tāi Siōng-tè ( Iok-hān 15 : 17 ) . Tī lō͘-ni̍h kā ha̍k-seng kóng , “ Kin-mî lín chèng-lâng beh pàng-sak góa , Sèng-chheh ū kì-chài , phah kò͘-iûⁿ ê , iûⁿ-kûn chiū sì-sòaⁿ . Góa koh-oa̍h liáu-āu , teh-beh tāi-seng lín khì Ka-lī-lī . ” Pí-tek kóng , “ Sui-jiân chèng-lâng pàng-sak lí , góa kàu bé bô pàng-sak lí . ” Iâ-so͘ kóng , “ Góa si̍t-chāi kā lí kóng , Kim-mî koe iáu-bē thî , lí beh saⁿ-pái kóng m̄-bat góa . ” Pí-tek kóng , “ Góa chiū nā tio̍h kap lí saⁿ-kap sí , tek-khak bô kóng m̄-bat lí . ” Chèng ha̍k-seng ia̍h sī án-ni kóng . Iâ-so͘ kap ha̍k-seng kàu chi̍t só͘-chāi , miâ kiò Khek-se-má-nî , kā in kóng , “ Lín chē chia , góa beh chìn-chêng kî-tó . ” Sûi-sî chhōa Pí-tek , Iok-hān , Ngá-kok kap I khì . Iâ-so͘ iu-būn chiū kā in kóng , “ Góa ê sim ke̍k iu-būn kàu beh sí , lín tiàm chia kap góa kéng-séng . ” Iâ-so͘ sió-khóa chìn-chêng , phak teh kî-tó kóng , “ Góa ê Pē , nā ōe-tit-thang bián chit ê poe , chiū hō͘ góa m̄-sái lim ; nā-sī m̄-sī thàn góa só͘ ài , sī thàn lí só͘ ài . ” Iâ-so͘ chiū kūn-óa ha̍k-seng , khòaⁿ-kìⁿ in teh khùn , chiū kā Pí-tek kóng , “ Lín kiám bōe ōe kap góa kéng-séng ? tio̍h kî-tó , bián-tit siū bê-he̍k , sim-sîn ì-ài , seng-khu lóan-jio̍k . ” Koh nn̄g pái chìn-chêng kàu iok-liōng hiat chio̍h-thâu ê hn̄g , kî-tó kóng , “ Góa ê Pē ah , chit ê poe nā bōe-tit-thang bián-tit góa lim , chiâⁿ lí ê chí-ì chiū hó . ” Thiⁿ-sài tùi thiⁿ-ni̍h chhut-hiān lâi chān I ê khùi-la̍t . Iâ-so͘ chhám-chhoeh kî-tó it-hoat khún-chhiat , lâu-kōaⁿ chhin-chhiūⁿ hui̍h ti̍h lo̍h tōe . kî-tó soah , khí-lâi kàu ha̍k-seng ê só͘-chāi , khòaⁿ in iu-būn kàu khùn--khì , kā in kóng , “ Siáⁿ-sū khùn ? Tio̍h khí-lâi kî-tó , bián-tit tú-tio̍h bê-he̍k , bōe góa ê lâng kūn lah . ” Teh kóng ê sî , Iû-tāi chhōa peng-teng , ēng hé-pé , ēng teng kap kia̍h khì-hâi lâi . Iû-tāi chiū-kūn Iâ-so͘ , kā I chim chhùi , chèng-lâng chiū chai tio̍h lia̍h tah-lo̍h chi̍t-ê , in-ūi Iû-tāi ū chhut àm-hō kóng , “ Góa kap i chim-chhùi hit ê chiū-sī . ” Iâ-so͘ kóng , “ Iû-tāi ah , lí ēng chim-chhùi bōe Jîn-chú mah ? ” chiah mn̄g hiah-ê lâng kóng , “ Lín beh lia̍h chī-chūi ? ” Ìn kóng , “ Ná-sat-le̍k ê Iâ-so͘ ” Iâ-so͘ kóng , “ Góa chiū-sī . ” Iâ-so͘ chi̍t-ē kóng , Góa chiū-sī , chèng-lâng tò-thè poa̍h-tó tī thô͘-kha . Iâ-so͘ koh mn̄g , “ Lín beh lia̍h chī-chūi ? ” In koh kóng , “ Ná-sat-le̍k ê Iâ-so͘ . ” Iâ-so͘ kóng , “ Góa í-keng kā lín kóng , Góa chiū-sī ; nā-sī beh lia̍h góa , kî-û ê lâng thang hō͘ i khì . ”
Chèng-lâng chìn-chêng lia̍h Iâ-so͘ . Pí-tek chiū pui̍h8 to koah chè-si-thâu ê lô͘-po̍k ê hī-á . Iâ-so͘ kā Pí-tek kóng , “ Tio̍h siu lí ê to ji̍p siù ; ” chiah khì bong lô͘-po̍k ê hī-á , i-hó i .
Iâ-so͘ tùi lâi lia̍h I ê chè-si , tiúⁿ-ló kóng , “ Lín lâi kia̍h to kap thûi-á chhin-chhiūⁿ beh lia̍h chha̍t mah ? góa ji̍t-ji̍t kap lín tī tiān-ni̍h , lín bô lia̍h góa , nā-sī chit-tia̍p sī lín ê sî-chūn , o͘-àm ê kôan-sè . ”
Peng-teng , Iû-thài ê gê-ia̍h , lia̍h Iâ-so͘ khì pa̍k , tāi-seng thoa kàu A-ná , chiū-sī hit nî chè-si thâu-lâng Kai-a-hoat ê tiūⁿ-lâng .
A-ná ah-sàng kàu Kai-a-hoat , tī hia tha̍k-chheh lâng tiúⁿ-ló í-keng chū-chi̍p . Kong-hōe chhē lām-sám kan-chèng kong-kek Iâ-so͘ , ài hō͘ I sí ; chhē bô . Āu-lâi chè-si-thâu khí-lâi , mn̄g Iâ-so͘ kóng , “ Lí kó-jiân sī Siōng-tè ê Kiáⁿ Ki-tok , á m̄-sī ? ” Iâ-so͘ kóng , “ Lí kóng chiū-sī ; góa kā lí kóng , chit-tia̍p liáu-āu lín ōe khòaⁿ-kìⁿ Jîn-chú chē tī tōa kôan-lêng--ê ê tōa-pêng kà thiⁿ-hûn kàng-lîm . ” Chè-si-thâu ka-kī thiah-li̍h8 i ê saⁿ kóng . “ Chit ê lâng chhiàm-kôan lām-sám , mi̍h-sái pa̍t-mi̍h ê kan-chèng ? Lín phah-sǹg cháiⁿ-iūⁿ ? Chèng-lâng kóng . “ Tio̍h hō͘ I sí . ” Ài hō͘ I sí , iáu-kú hit sî bōe tiāⁿ-tio̍h , tio̍h thèng-hāu thiⁿ-kng kong-hōe lóng chū-chi̍p chiah ōe . Teh thèng-hāu ê sî , lâng phùi-nōa tī Iâ-so͘ ê bīn , kûn-thâu-bú phah I , ū lâng ēng chhiú siàn I ê chhùi-phóe kóng , “ Ki-tok ah , nā chòe sian-ti tio̍h kóng , phah lí ê sī chī-chūi ? ”

Lâng thoa Iâ-so͘ kàu Kai-a-hoat ê só͘-chāi . Pí-tek hn̄g-hn̄g tè kàu gê-mn̂g , ji̍p-khì kap gê-ia̍h chē , ài khòaⁿ tāi-chì kàu bêng-pe̍k . Tī tiâⁿ-ni̍h ū lâng khí hé , Pí-tek teh chiò hé , ū chi̍t ê lú-pī khòaⁿ i , chiū kóng , “ Chit ê lâng ia̍h bat kap Iâ-so͘ chòe-tui . ” Pí-tek m̄ jīn , kā hit ê lú-pī kóng , “ Góa m̄-bat i . ” Tiap-á-kú koh ū chi̍t lâng khòaⁿ-kìⁿ i , kóng , “ I ia̍h sī I ê lâng . ” Pí-tek kóng , “ Góa m̄-sī . ” Koh pòaⁿ-sî kú , iū ū chi̍t lâng chhut-la̍t kóng , “ Chit ê lâng si̍t-chāi bat kap Iâ-so͘ chòe-tui , in-ūi sī Ka-lī-lī ê lâng . ” Pí-tek lóe-mē koh chiù-chōa kóng , “ Lí só͘ kóng ê ōe , góa bōe hiáu-tit . ” Teh kóng ê sî koe chiū thî . Chú oa̍t-thâu khòaⁿ Pí-tek , Pí-tek kì-tit Chú ê ōe . thî ê tāi-seng , lí ōe saⁿ-pái kóng m̄-bat góa ; chiū chhut-khì tōa thî-khàu .
Tha̍k chí kúi chat hō͘ lán thang chai hōan tāi-chì m̄-thang óa-khò ka-kī ê khùi-la̍t , in-ūi bô ún-tàng ; chhin-chhiūⁿ Pí-tek kā Chú kóng , “ Sui-jiân kàu sí ia̍h bô kóng m̄-bat lí ; ” nā-sī koh bô lōa-kú , chiū kiaⁿ-hiâⁿ kóng pe̍h-chha̍t , koh chiù-chōa kóng i m̄-bat Iâ-so͘ . Pí-tek āu-lâi m̄-nā chai ka-kī ê lóan-jio̍k , ia̍h òan-hūn ka-kī m̄ jīn Chú ê tāng-chōe , tōa-tōa hóan-hóe . Pí-tek hóan-hóe chōe ê khóan-sit put-chí thang chòe lán ê khòaⁿ-iūⁿ .

Thiⁿ-kng , chè-si-tiúⁿ , tiúⁿ-ló saⁿ-kap kè-bô͘ kong-kek Iâ-so͘ , ài hō͘ I sí ; chiū pa̍k lâi thoa I kè-sàng hō͘ chóng-tok Pún-tiu Pí-lia̍p-to . Hit-sî bōe sian-siⁿ ê Iû-tāi khòaⁿ-kìⁿ Iâ-so͘ tēng-chōe chiū hóan-hóe , the̍h hit ê gûn saⁿ-cha̍p ê koh hêng chè-si-tiúⁿ , tiúⁿ-ló , kóng , “ Góa bōe bô chōe-kòa ê lâng ê hui̍h , góa ū chōe lah . ” Chèng-lâng kóng , “ Kap góan ū sím-mi̍h kan-sia̍p ? lí ka-kī tio̍h tng . ” Iû-tāi pàng hiat-ka̍k hiah-ê gûn tī tiān-lāi , thè-khì tiàu-sí , seng-khu poa̍h-tó , pak-tó͘ li̍h8-khui , tn̂g-á lâu-chhut .
Chè-si-tiúⁿ kóng , “ Ēng hui̍h-kè lok tī khò͘-pâng m̄ ha̍p-gî , ” chiū ēng hit ê gûn bóe chi̍t-phiàn tōe , chòe thiòng-soaⁿ lâi tâi chhut-gōa lâng . Lâng chiū kiò hit ê tōe , .
Lūn Iû-tāi bōe sian-siⁿ , káⁿ bô phah-sǹg Iâ-so͘ ōe hō͘ lâng tēng I sí-chōe ; kàu khòaⁿ I siū tēng-chōe , chiū hóan-hóe ; chóng-sī i ê hóan-hóe m̄-si chhin-chhiūⁿ Pí-tek chhim-chhim òan-hūn ka-kī ê chōe kiû sià-bián ; put-kò sī chai ka-kī ê só͘ kiâⁿ ū jiá tōa siū-khì , chiū sit-chì , lóng m̄-káⁿ ǹg-bāng Siōng-tè sià-bián i .

Thiⁿ-kng , lâng thoa Iâ-so͘ kè-sàng hō͘ Chóng-tok Pí-lia̍p-to , bû-lōa kò͘-ì kóng , “ Góan khòaⁿ chit ê lâng sī bê-he̍k góan ê peh-sìⁿ , ka-kī chheng-ho͘ chòe ông kìm lâng la̍p sòe hō͘ Kai-sat . ” Pí-lia̍p-to mn̄g Iâ-so͘ kóng , “ Lí sī Iû-thài lâng ê ông mah ? ” Iâ-so͘ kóng , “ Sī ; nā-sī Góa ê kok bô sio̍k tī sè-kan . ” Pí-lia̍p-to chiū kā chè-si-tiúⁿ kap chèng-lâng kóng , “ Góa khòaⁿ chit ê lâng bô sím-mi̍h chōe . ” Tāi-ke it-hoat chhut-la̍t kò kóng , “ I sī iâu-tōng peh-sìⁿ , Iû-thài tōe piàn-piàn khì thôan-kàu , tùi Ka-lī-lī kàu chit ūi . ” Pí-lia̍p-to thiaⁿ-kìⁿ Ka-lī-lī hit kù , chiū chai sī sio̍k tī Hi-lu̍t só͘ kóan-hat , chiū sàng khì kau Hi-lu̍t .
Hit-sî Hi-lu̍t tī Iâ-lō͘-sat-léng . Hi-lu̍t khòaⁿ-kìⁿ Iâ-so͘ chiū tōa hoaⁿ-hí , in-ūi bat thiaⁿ-kìⁿ Iâ-so͘ chōe-chōe hāng ê tāi-chì , só͘-í kú-kú ài kìⁿ I ; ia̍h ǹg-bāng ōe khòaⁿ-kìⁿ I kiâⁿ sîn-jiah . Hi-lu̍t mn̄g chōe-chōe hāng , nā-sī Iâ-so͘ bô ìn chi̍t kù .
Chè-si hiah-ê lâng khiā teh kò I put-chí pek-chhiat . Hi-lu̍t sui-jiân sī tōa-koaⁿ ia̍h tōa hōan-hoat , chiū kap i ê peng hì-lāng Iâ-so͘ , chiong chhái-sek ê saⁿ kā I chhēng ; chiah koh sàng tò-tńg khì kau Pí-lia̍p-to .
Pí-lia̍p-to tiàu chè-si chiah-ê thâu-lâng kap peh-sìⁿ , kā in kóng , “ Lín chiong chit ê lâng kè-sàng hō͘ góa , kóng I sī jiáu-lōan peh-sìⁿ ; góa chiū chiong lín só͘ kò ê tāi-chì tng-bīn lâi sím-mn̄g , khòaⁿ lóng bô sím-mi̍h chōe . Hi-lu̍t ia̍h sī án-ni ; i khòaⁿ Iâ-so͘ ê só͘ kiâⁿ , bô chi̍t hāng ōe pān-tit sí-chōe . ”
Hit ê choeh-kî ū lē tio̍h pàng chi̍t ê hōan-lâng , chhut-chāi chèng-lâng só͘ ài . Hit-sî ū chi̍t ê chhut-miâ ê hōan-lâng miâ kiò Pa-lia̍p-pa . Pí-lia̍p-to mn̄g chèng-lâng kóng , “ Ài góa pàng Pa-lia̍p-pa , á-sī tio̍h pàng Iâ-so͘ kiò chòe Ki-tok ? ” Lâng chhut-siaⁿ kóng , “ Tio̍h tû-khì chit ê lâng , kā góan pàng Pa-lia̍p-pa . ” Pí-lia̍p-to ài pàng Iâ-so͘ , chiū koh-chài khǹg chèng-lâng , nā-sī in kiò kóng , “ Tèng tī si̍p-jī-kè , tèng tī si̍p-jī-kè . ” Pí-lia̍p-to kàu tē-saⁿ pái koh kā in kóng , “ I ū kiâⁿ sím-mi̍h pháiⁿ , bô khòaⁿ-kìⁿ I ū sím-mi̍h sí-chōe . ” Chèng-lâng chia̍p-chia̍p kóng , “ Tio̍h tèng tī si̍p-jī-kè . ”
Pí-lia̍p-to ê hu-jîn chhe lâng kā i kóng , “ Lí lóng m̄-thang pān hit ê gī ê lâng , góa kin-á-ji̍t bîn-bāng ê sî in-ūi I ū tú-tio̍h chōe-chōe kan-khó͘ . ”
Pí-lia̍p-to tī lâng ê bīn-chêng phâng chúi lâi sóe-chhiú kóng , “ Lâu chit ê gī lâng ê hui̍h m̄-sī góa ê chōe , lín tio̍h tńg--khì . ” Peh-sìⁿ lóng-chóng ìn kóng , “ I ê hui̍h kui tī góan kap góan ê kiáⁿ-sun . ” Hit-tia̍p chiū pàng Pa-lia̍p-pa , chiong Iâ-so͘ lâi phah .
Peng-teng pīⁿ chhì-á chòe bián-liû tì I ê thâu-khak , chiong chí-sek ê phàu hō͘ I chhēng , kia̍h lô͘-úi lok tī I chiàⁿ-chhiú , kūi tī I ê bīn-chêng , hì-lāng I kóng , “ Gōan Iû-thài ông pêng-an , ” chiū kā I phùi-nōa , chiong hit ki lô͘-úi lâi sut I ê thâu-khak . Pí-lia̍p-to chhōa Iâ-so͘ chhut , kā lâng kóng , “ Tio̍h khòaⁿ chit ê lâng , ” ǹg-bāng lâng ōe kam-gōan pàng , nā-sī it-hoat kóng , “ Tio̍h tèng tī si̍p-jī-kè . ” Pí-lia̍p-to kóng , “ Lín ka-kī chhōa khì tèng I , góa khòaⁿ chit ê lâng bô chōe-kòa . ” Iû-thài lâng in kóng , “ Chiàu góan ê lu̍t-lē I tio̍h sí , in-ūi I ka-kī kóng sī Siōng-tè ê Kiáⁿ . ” Pí-lia̍p-to thiaⁿ-kìⁿ chit kù it-hoat kiaⁿ ; ji̍p-khì mn̄g Iâ-so͘ kóng , “ Lí tùi tah-lo̍h lâi ? ” Iâ-so͘ lóng m̄ ìn . Pí-lia̍p-to koh kóng , “ Lí m̄ ìn góa ? kiám m̄-chai góa ū kôan ōe tèng lí , ia̍h ū kôan ōe pàng lí mah ? ” Iâ-so͘ kóng , “ Nā m̄-sī tùi téng-bīn siúⁿ-sù , lí lóng bò kôan thang pān góa . ” Pí-lia̍p-to chiah ài beh pàng I ; Iû-thài lâng tōa-siaⁿ kiò kóng , “ Lâng nā kóng ka-kī sī ông , sī hóan-pōan Kai-sat . ” Pí-lia̍p-to chiū chhōa Iâ-so͘ chhut-khì , kā Iû-thài lâng kóng , “ Khòaⁿ lín ê ông . ” Chèng-lâng tōa-siaⁿ kiò kóng , “ Tû-khì , tû-khì , tèng I si̍p-jī-kè , Kai-sat í-gōa góan bô ông . ” pí-lia̍p-to chiū chiong Iâ-so͘ kau hō͘ chèng-lâng tèng I si̍p-jī-kè .

Iâ-so͘ pē si̍p-jī-kè chhut-khì ; káⁿ seng-khu ià-siān tòng-bōe-tiâu , chiū tú-tio̍h Kó͘-lī-nāi ê lâng miâ kiò Se-bûn , chèng-lâng bián-kióng i pē Iâ-so͘ ê si̍p-jī-kè . Tī lō͘-ni̍h ū chōe-chōe hū-jîn-lâng thòe Iâ-so͘ thî-khàu kàu siong-sim . Iâ-so͘ oa̍t-thâu kā in kóng , “ M̄-sái thòe góa thî-khàu , nā-sī in-ūi lín ka-kī kap lín ê kiáⁿ-jî chīn thang thî-khàu . ”
Kiâⁿ kàu chi̍t só͘-chāi miâ kiò Kok-kok-thaⁿ , tī hia tèng I tī si̍p-jī-kè . Iâ-so͘ kóng , “ Pē ah , chèng-lâng m̄-chai só͘ chòe , tio̍h sià-bián in . ”
Ū lâng ēng io̍h-chúi beh hō͘ Iâ-so͘ lim , I m̄ lim .
Peng-teng sì lâng í-keng tèng Iâ-so͘ , chiū the̍h I ê saⁿ chòe sì-hūn pun , ta̍k ê peng pun chi̍t hūn . Lāi-bīn ê saⁿ téng-ē sī kui niá chit--ê . Peng chiū liam-khau khòaⁿ chī-chūi tit-tio̍h . Sèng-chheh kóng , pun góa gōa-bīn ê saⁿ , liam-khau góa lāi-bīn ê saⁿ , ū èng-giām .
Pí-lia̍p-to siá chám-tiâu tah tī si̍p-jī-kè téng , ēng Hi-lī-nî , Lô-má , Hi-pek-lâi ê jī lâi siá kóng , lâng ê ông . Chè-si bô hoaⁿ-hí , kiû Pí-lia̍p-to tio̍h ōaⁿ jī , siá kóng , chheng-ho͘ Iû-thài ông . Pí-lia̍p-to m̄ , kā in kóng , “ Só͘ siá í-keng siá liáu . ”
Hit ji̍t ia̍h tèng nn̄g ê hōan-lâng , chi̍t ê tī Iâ-so͘ ê iū-pêng , chi̍t ê tī chó-pêng .
Iú-si-koaⁿ kap chèng-lâng ki-chhì Iâ-so͘ kóng , “ I kiù pa̍t lâng ; nā chòe Ki-tok , Siōng-tè só͘ kéng--ê , tio̍h kiù ka-kī . ” Peng-teng ia̍h hì-lāng , phâng chhò͘ hō͘ I , kóng , “ Lí nā-sī Iû-thài lâng ê ông tio̍h kiù ka-kī . ”
Kap I tiàu-teh nn̄g ê hōan-lâng , chi̍t ê ki-chhì kóng “ Lí nā chòe Ki-tok , tio̍h kiù ka-kī kap góan . ” Hit ê tē-jī ê chek-pī tē-it ê kóng , “ Lí saⁿ-tâng siū chōe cháiⁿ-iūⁿ m̄ kiaⁿ Siōng-tè ? lán siū chōe sī kong-lô in-ūi só͘ siū sī ha̍p lán ê só͘ kiâⁿ ; nā-sī chit lâng ê só͘ kiâⁿ bô chi̍t hāng m̄-tio̍h . ” Chiū kóng , “ Iâ-so͘ ah , lí tit-tio̍h lí ê kok lâi ê sî , tio̍h kì-tit góa . ” Iâ-so͘ kóng , “ Góa si̍t-chāi kā lí kóng , Kin-á-ji̍t lí tek-khak kap góa kàu Lo̍k-hn̂g . ”

Tèng Iâ-so͘ tī si̍p-jī-kè ê sî , sī téng-po͘ káu tiám tèng kàu ē-po͘ saⁿ tiám cheng chiah sí . Iâ-so͘ ê lāu-bú kap lāu-bú ê chí-bē Kek-liû-pa ê bó͘ Má-lī-a , koh Boa̍t-tāi-lia̍p ê Má-lī-a kūn-óa Iâ-so͘ si̍p-jī-kè teh khiā . Iâ-so͘ khòaⁿ-kìⁿ I ê lāu-bú kap só͘ thiàⁿ ê ha̍k-seng teh khiā , chiū kā I ê lāu-bú kóng , “ Chit ê sī lí ê kiáⁿ . ” Koh kā ha̍k-seng kóng , “ Chit ê sī lí ê lāu-bú . ” Tùi hit sî ha̍k-seng chhōa i tò-khì .
Tùi ji̍t-tàu kàu saⁿ tiám , piàn-tōe o͘-àm . Iâ-so͘ tōa-siaⁿ kiò kóng , “ Góa ê Siōng-tè , góa ê Siōng-tè , siáⁿ-sū pàng-sak góa . ” Āu-lâi Iâ-so͘ kóng , “ Góa chhùi-ta . ” Lâng ēng chhò͘ chìm hái-jiông , pa̍k tī lô͘-tek hō͘ I lim . Iâ-so͘ siū chhò͘ kóng , “ Tāi-chì bêng-pe̍k lah . ” Koh tōa-siaⁿ kóng , “ Pē ah , góa chiong góa ê sîn-hûn thok-tiōng lí . ” Kóng liáu , khùi chiū tn̄g . Hut-jiân tiān-lāi ê tiùⁿ-ûi tùi téng-bīn kàu ē-bīn li̍h8 chòe nn̄g pêng ; tōe-tāng , chio̍h-pôaⁿ phòa-li̍h8 ; bōng khui , chiū í-keng kè-sin ê sèng-tô͘ chōe-chōe koh khí chhut bōng .
Pé-chóng kap saⁿ-kap khàn-siú Iâ-so͘ ê , khòaⁿ tōe-tāng kap só͘ keng-kè ê tāi-chì chin kiaⁿ , kóng , “ Chit ê chin-chiàⁿ sī Siōng-tè ê Kiáⁿ . ”

Iâ-so͘ tèng si̍p-jī-kè ê ji̍t sī lán ê pài-gō͘ . Iû-thài lâng ê an-hioh-ji̍t sī lán ê pài-la̍k , Jû-oa̍t-choeh lāi ê an-hioh sǹg sī tōa An-hioh , só͘-í Iû-thài lâng put-chí m̄-ài sin-si hit ji̍t kùi tī si̍p-jī-kè , chiū kiû Pí-lia̍p-to hoan-hù peng-teng khì kòng-chi̍h tèng tī si̍p-jī-kè ê lâng ê kha-kut , hō͘ in khah kín sí , thang liâm-piⁿ pàng sin-si lo̍h-lâi . Peng-teng khì , chiong saⁿ-kap tèng ê lâng chi̍t-ê chi̍t-ê kòng-chi̍h kha-kut . Kàu Iâ-so͘ , khòaⁿ-kìⁿ I í-keng sí , chiū bô kòng-chi̍h I ê kha-kut , to̍k-to̍k ēng chhiuⁿ chha̍k I ê heng-ha̍h ; hui̍h chúi lóng lâu chhut-lâi . Sèng-chheh só͘ kóng , “ I ê kut bô chi̍h , ” koh kóng , “ Lâng beh khòaⁿ in só͘ chha̍k ê ” ū èng-giām . Teh-beh àm , ū pù-lâng chiū-sī A-lī-má-thài ê lâng , miâ kiò Iok-sek , chòe chun-kùi ê gī-sū , him-bō͘ Siōng-tè ê kok , sī Iâ-so͘ ê ha̍k-seng ; chóng-sī kiaⁿ Iû-thài lâng , siông-siông ka-kī ún-khǹg , taⁿ hó-táⁿ ji̍p-khì kìⁿ Pí-lia̍p-to , kiû Iâ-so͘ ê sin-si . Pí-lia̍p-to ún--i , sûi-sî khì siu sin-si . Koh ū Nî-ko-tí-bó͘ , bat mî-sî chiū-kūn Iâ-so͘ ê lâng , tòa bu̍t-io̍h kiau lô͘-kòe iok-liōng ū chi̍t-pah kun lâi . Chí nn̄g lâng chiong Iâ-so͘ ê sin-si ēng iù-pò͘ chham hiuⁿ-liāu lâi pau , hē tī chio̍h chha̍k ê bōng , kō tōa tè chio̍h that bōng-mn̂g , chiū khì . Hit ê bōng sī Iok-sek ê . Sèng-chheh ū kì-chài kóng , “ Iâ-so͘ sí liáu kap pù-lâng saⁿ-kap bâi-chòng , ” án-ni ū èng-giām .
Chèng chè-si-tiúⁿ , Hoat-lī-sài lâng chū-chi̍p kìⁿ Pí-lia̍p-to kóng , “ Góan kì-tit hit ê phiàn-lâng--ê oa̍h ê sî bat kóng , ji̍t āu góa koh-oa̍h , só͘-í lâi chhiáⁿ lí hoan-hù tio̍h saⁿ ji̍t kò͘-siú hit ê bōng ; kiaⁿ-liáu I ê ha̍k-seng mî-sî thau I , kóng I tùi sí koh-oa̍h . ” Pí-lia̍p-to kóng , “ Hō͘ lín pé-siú ê peng , chòe lín khì chīn sim kian-kò͘ siú . ” Sûi-sî khì kò͘-siú hit ê bōng , hong-chio̍h siat-peng .
Tùi Ka-lī-lī kap Iâ-so͘ saⁿ-kap lâi ê hū-jîn-lâng kúi-nā ê khòaⁿ hit ê bōng , sòa khòaⁿ sī cháiⁿ-iūⁿ chòng hit ê sin-si ; tò-tńg khì pī-pān hiuⁿ-liāu kap hiuⁿ-iû ; an-hioh-ji̍t chiàu kài-lu̍t lâi hioh .

Iû-thài lâng ê an-hioh-ji̍t liáu-āu , chhit ji̍t ê thâu-chi̍t ji̍t , chiū-sī lán hiān-chāi ê an-hioh-ji̍t , phah phù-kng ê sî , hiah-ê hū-jîn-lâng tòa só͘ pī-pān ê hiuⁿ-liāu kàu bōng . Tī lō͘-ni̍h saⁿ-kap kóng , “ Chī-chūi-á ōe thòe lán sóa-khui bōng-mn̂g ê chio̍h ? ” In-ūi hit tè chio̍h chám-jiân tōa . Hn̄g-hn̄g teh khòaⁿ , khòaⁿ kìⁿ chio̍h í-keng sóa . Ji̍p bōng khòaⁿ-kìⁿ chi̍t ê siàu-liân lâng chē tī chiàⁿ-chhiú pêng , chhēng pe̍h-saⁿ , hū-jîn-lâng chin kî-koài . Siàu-liân lâng kóng , “ Bo̍h-tit kî-koài ; lín kiám m̄-sī chhē tèng si̍p-jī-kè Ná-sat-le̍k ê lâng Iâ-so͘ ? I í-keng koh-oa̍h , bô tī chia lah , thang lâi khòaⁿ bâi-chòng ê só͘-chāi . Tio̍h khì kā I ê ha̍k-seng kap Pí-tek kóng . ” Khì pò ê lâng ê tiong-kan , chi̍t ê chiū-sī Boa̍t-tāi-lia̍p ê Má-lī-a .
Pí-tek kap Iok-hān thiaⁿ-kìⁿ chit ê siau-sit , chiū cháu khì bōng--ni̍h . Iok-hān tāi-seng kàu , àⁿ-teh khòaⁿ , khòaⁿ iù-pò͘ tī-teh . Pí-tek lō͘-bé kàu , ji̍p-khì bōng-ni̍h khòaⁿ-kìⁿ iù-pò͘ tī-teh . Ū pau thâu-khak ê kun bô kap iù-pò͘ tī-teh , sī lēng-gōa tha̍h chi̍t ūi . Hit-sî ha̍k-seng tò-khì . Má-lī-a khiā tī bōng-gōa thî-khàu . Thî-khàu ê sî , àⁿ teh khòaⁿ bōng-lāi , khòaⁿ-kìⁿ nn̄g ê thiⁿ-sài chhēng pe̍h-saⁿ chē tī Iâ-so͘ bâi-chòng ê só͘-chāi , chi̍t ê tī thâu-khak , chi̍t ê tī kha-ni̍h . Thiⁿ-sài kóng , “ Siáⁿ-sū thî-khàu ? ” Má-lī-a kóng , “ Lâng the̍h góa ê Chú ê sin-si , m̄-chai hē tī tá-lo̍h ? ” Kóng-liáu oa̍t-thâu khòaⁿ-kìⁿ Iâ-so͘ teh-khiā , m̄-chai sī Iâ-so͘ Iâ-so͘ mn̄g i kóng , “ Siáⁿ-sū thî-khàu ? lí chhē chī-chūi ? ” Má-lī-a phah-sǹg sī kò͘-hn̂g ê lâng , chiū kā I kóng , “ Nā-sī lí kng lok tī tá-lo̍h , kiû lí kā góa kóng , góa beh khì siu . ” Iâ-so͘ kóng , “ Má-lī-a . ” Má-lī-a oa̍t-thâu kóng , “ Lia̍p-pho-nî , ” ( Ì-sù chiū-sī sian-siⁿ ) . Iâ-so͘ kóng , “ Tio̍h khì kā góa ê hiaⁿ-tī kóng , góa chiūⁿ-thiⁿ kìⁿ góa ê Pē , chiū-sī lín ê Pē , góa ê Siōng-tè , chiū-sī lín ê Siōng-tè . ” Má-lī-a chiong khòaⁿ-kìⁿ Iâ-so͘ , pèng kap Iâ-so͘ kóng-ōe , khì kā ha̍k-seng kóng .
Āu-lâi Iâ-so͘ tú-tio̍h hiah-ê hū-jîn-lâng , tī lō͘-ni̍h ia̍h kā in kóng , “ Gōan lín pêng-an . ” Hū-jîn-lâng chìn-chêng phō I ê kha , pài i . Iâ-so͘ kóng . “ Bo̍h-tit kiaⁿ , chòe lín khì pò góa ê hiaⁿ-tī chai thang khì Ka-lī-lī , tī hia ōe kìⁿ-tio̍h Góa . ”
Hū-jîn-lâng tò-khì ê sî , pé-siú bōng ê peng ji̍p siâⁿ chiong chiah-ê tāi-chì pò chè-si-tiúⁿ chai . In kap tiúⁿ-ló saⁿ-kap gī-lūn , ēng chōe-chōe gûn hō͘ peng kóng , “ Lín tio̍h kóng , teh khùn ê sî , i ê ha̍k-seng mî-sî lâi thau I khì . Siat-sú chóng-tok thiaⁿ-kìⁿ , góan chiū khǹg i hō͘ lín bô sū . ” Peng-teng niá gûn , chiàu in só͘ hoan-hù lâi kiâⁿ .

Iâ-so͘ koh-oa̍h hit ji̍t ū chhut-hiān hō͘ Pí-tek khòaⁿ ; ia̍h hit chi̍t ji̍t ū nn̄g ê ha̍k-seng khì Í-má-ngó͘ , nn̄g lâng saⁿ-kap kóng só͘ keng-kè ê tāi-chì , Iâ-so͘ kūn-óa kap in saⁿ-kap kiâⁿ . Ha̍k-seng bê-he̍k bōe jīn-tit . Iâ-so͘ kóng , “ Lín kiâⁿ ê sî saⁿ-kap tâm-lūn sī sím-mi̍h tāi-chì , chiah ū iu-būn ê bīn-sek ? ” Chi̍t lâng kóng , “ Lí tī Iâ-lō͘-sat-léng kiám sī toaⁿ-sin lâi hioh , iā m̄-chai kūn-ji̍t só͘ keng-kè ê tāi-chì mah ? ” Iâ-so͘ kóng , “ Sím-mi̍h tāi-chì ? ” In chiū kóng , “ Ná-sat-le̍k lâng Iâ-so͘ ê tāi-chì : I chòe sian-ti lâng , tī Siōng-tè kap chèng peh-sìⁿ ê bīn-chêng , só͘ kóng , só͘ kiâⁿ , chiâu-chn̂g hó , nā-sī lán ê chè-si-tiúⁿ , iú-si-koaⁿ kè-sàng I , gí sí-chōe , tèng I tī si̍p-jī-kè . Chit ê lâng góan pêng-sò͘ ū ǹg-bāng beh sio̍k-hôe Í-sek-lia̍t ê peh-sìⁿ ; m̄-nā án-ni , koh chit ê tāi-chì í-keng chiâⁿ ū saⁿ-ji̍t ; góan ê tiong-kan kúi-nā ê hū-jîn-lâng hō͘ góan put-chí gông-ngia̍h , sī in chá-khí thàu-chá khì bōng-ni̍h bōe khòaⁿ-kìⁿ hit ê sin-si , tò-lâi kóng ū khòaⁿ-kìⁿ thiⁿ-sài chhut-hiān , kā in kóng Iâ-so͘ koh-oa̍h . Góan kúi-nā lâng khì bōng-ni̍h , kó-jiân tú-tio̍h chhin-chhiūⁿ hū-jîn-lâng só͘ kóng ê ōe , chóng-sī bô khòaⁿ-kìⁿ Iâ-so͘ . ”
Iâ-so͘ kóng , “ Bû-ti ê lâng ah , cháiⁿ-iūⁿ m̄ sìn sian-ti lâng só͘ kóng ê ōe , ia̍h sim kàu chiah tūn ? Ki-tok siū hāi chiah tit-tio̍h êng-kng , kiám m̄-sī eng-kai ? ” Hit tia̍p Iâ-so͘ tùi Mô͘-se khí , í-ki̍p chiah-ê sian-ti lâng , hōan-nā Sèng-chheh só͘ kì-chài ka-kī ê tāi-chì ê , lóng-chóng siông-sè kóe-bêng .
Kūn-óa só͘ khì ê hiuⁿ-siā , Iâ-so͘ ná chhin-chhiūⁿ beh kiâⁿ khah hn̄g ; nn̄g lâng kiông lâu I , kóng , “ Sî í-keng òaⁿ , ji̍t beh lo̍h , chhiáⁿ kap góan saⁿ-kap hioh ; ” Iâ-so͘ chiū kap in hioh . Chē-toh ê sî , Iâ-so͘ the̍h piáⁿ chiok-siā , chiū peh-phòa hō͘ in . Nn̄g lâng ba̍k-chiu kng , ōe jīn-tit Iâ-so͘ , hut-jiân bô khòaⁿ-kìⁿ . Chiū saⁿ-kap kóng , “ I tī lō͘-ni̍h tùi lán kóng-ōe , khui-thiah Sèng-chheh ê sî , lán ê sim kiám bô jia̍t mah ? ” Chek-sî khí-sin tò-khì Iâ-lō͘-sat-léng ; tú-tio̍h cha̍p-it ê sù-tô͘ kap tâng-phōaⁿ ê lâng chòe-tui teh kóng , “ Chú chin-chiàⁿ koh-oa̍h hō͘ Se-bûn khòaⁿ-kiⁿ . ” Chí nn̄g lâng ia̍h chiong lō͘-ni̍h só͘ tú-tio̍h , kap peh-piáⁿ jīn-tit Iâ-so͘ , chiah-ê tāi-chì lâi kóng . Teh kóng ê sî , Iâ-so͘ khiā tī in ê tiong-kan kóng , “ Lín chèng-lâng pêng-an . ” Kóng ê sî , chiong chhiú kap heng-ha̍h hō͘ in khòaⁿ ; ha̍k-seng khòaⁿ-kìⁿ chiū hoaⁿ-hí , iáu-kú bô sìn lâi kî-koài . Iâ-so͘ chiū kóng , “ Ū mi̍h thang chia̍h á bô ? ” In hō͘ I , Iâ-so͘ tng in ê bīn-chêng chia̍h . Chiū kóng “ Mô͘-se ê lu̍t-lē kap sian-ti lâng ê chheh , kap Si-phian só͘ kì-chài chí góa ê tāi-chì lóng-chóng ōe èng-giām , góa pêng-sò͘ kap lín tī-teh ê sî bat kóng . ” Hit tia̍p Iâ-so͘ chiū khui in ê sim-khiàu , hō͘ in ōe thong-ta̍t chiah-ê Sèng-keng .

Iâ-so͘ chhut-hiān hō͘ chèng ha̍k-seng khòaⁿ , hit ê- hng To-má bô tī-teh , āu-lâi tò-lâi , chèng ha̍k-seng ēng Chú koh-oa̍h ê tāi-chì kā i kóng . To-má kóng , “ Bô hō͘ góa khòaⁿ-kìⁿ I ê chhiú tiong-ng só͘ tèng ê jiah , ēng chńg-thâu-á thàm khòaⁿ I ê jiah , ēng chhiú thàm khòaⁿ I ê heng-ha̍h , góa iā m̄ sìn .
Kè poeh ji̍t ha̍k-seng koh chū-chi̍p , chiū-sī lán hiān-chāi ê an-hioh-ji̍t ê-hng , To-má tī-teh , mn̂g í-keng koaiⁿ , hut-jiân khòaⁿ-kìⁿ Iâ-so͘ khiā tī tiong-ng kóng , “ Lín chèng-lâng pêng-an , ” chiū kā To-má kóng , “ Chhun lí ê chńg-thâu-á thàm khòaⁿ góa ê chhiú , ēng chhiú thàm khòaⁿ góa ê heng-ha̍h , eng-kai tio̍h sìn , m̄-thang giâu-gî . ” To-má khòaⁿ-kìⁿ chin-chiàⁿ sī Iâ-so͘ , chiū kóng , “ Góa ê Chú , góa ê Siōng-tè ah . ” Iâ-so͘ kóng , “ To-má ah , lí khòaⁿ-kìⁿ chiah sìn , bô khòaⁿ-kìⁿ lâi sìn , hit hō lâng ū hok-khì . ”
Lán hiān-chāi ê pài-la̍k ji̍t tī Kū-iok ê sî-chūn sī an-hioh-ji̍t , lán ê Chú Iâ-so͘ ê sin-si hit ji̍t kui ji̍t hioh tī bōng-lāi , kàu bîn-ná-chài thiⁿ-kng , chiū-sī chhit ji̍t ê thâu-chi̍t ji̍t , Chú koh-oa̍h tùi bōng-ni̍h chhut-lâi , chhut-hiān hō͘ kúi-nā lâng khòaⁿ-kìⁿ . Kàu ê-hng-sî chèng sù-tô͘ chū-chi̍p , Chú chhut-hiān tī in tiong-kan chiok-hok in . Koh kè chi̍t lé-pài , iû-gôan sī chhit ji̍t ê thâu ji̍t , sù-tô͘ koh chū-chi̍p , Chú koh-chài chhut-hiān tī in ê tiong-kan . Tùi hit tia̍p liáu-āu , Sin-iok ê kàu-hōe siông-siông siú chhit ji̍t ê thâu ji̍t chòe sèng-ji̍t kiò-chòe Chú ê ji̍t , lán ê lé-pài-ji̍t chiū-sī .

Āu-lâi ha̍k-seng khì Ka-lī-lī , kàu Iâ-so͘ só͘ kóng ê soaⁿ . Ū chi̍t ê-hng , chhit ê ha̍k-seng khì Ka-lī-lī hái thó-hî , thong-mî thó bô . Thiⁿ tit-beh kng , Iâ-so͘ khiā tī hōaⁿ-ni̍h , ha̍k-seng m̄-chai sī Iâ-so͘ . Iâ-so͘ kóng , “ Sòe-kiáⁿ ah , ū mi̍h-phè bô ? ” Ìn kóng , “ Bô . ” Iâ-so͘ kóng , “ Pha bāng tī chûn ê chiàⁿ-chhiú-pêng thang tit-tio̍h . ” Chi̍t-ē pha , che bāng the̍h bōe-tit-khí , sī in-ūi hî chōe ê iân-kò͘ . Iok-hān kā Pí-tek kóng , “ Sī Chú lah . ” Pí-tek thiaⁿ-kìⁿ sī Chú , hâ i ê saⁿ , thiàu-lo̍h hái . Kî-û ê ha̍k-seng chē chûn-á thoa hî-bāng kàu hōaⁿ-ni̍h . Chiūⁿ-hōaⁿ khòaⁿ-kìⁿ piáⁿ , sio hé-thòaⁿ ê téng-bīn ū hî . Iâ-so͘ kóng , “ Tú-á lia̍h ê hî the̍h kúi-bé hō͘ góa . ” Pí-tek khì thoa-bāng chiūⁿ hōaⁿ , tóe tōa bé hî sǹg ū chi̍t-pah gō͘-cha̍p-saⁿ bé , hî sui-bóng chōe , bāng bōe li̍h8 .
Iâ-so͘ kóng , “ Lâi chia̍h . ” Iâ-so͘ the̍h piáⁿ hō͘ chèng-lâng , hî ia̍h sī án-ni .
Chia̍h soah , Iâ-so͘ kā Pí-tek kóng , “ Iok-ná ê kiáⁿ Se-bûn , lí pí chiah-ê chèng-lâng khah thiàⁿ góa mah ? ” Pí-tek in kóng , “ Chú ah , chai góa thiàⁿ Lí . ” Iâ-so͘ kóng , “ Chiàu-kò͘ góa ê iûⁿ-ko . ” Koh kóng , “ Iok-ná ê kiáⁿ Se-bûn , lí thiàⁿ góa bô ? ” Pí-tek ìn kóng , “ Tio̍h ; Chú chai góa thiàⁿ lí . ” Iâ-so͘ kóng , “ Chiàu-kò͘ góa ê iûⁿ . ” Chiū koh kóng , “ Iok-ná ê kiáⁿ Se-bûn , lí thiàⁿ góa bô ? Pí-tek khòaⁿ saⁿ-pái mn̄g , chiū iu-būn kóng , “ Chú bô chi̍t hāng m̄-chai , chai góa thiàⁿ lí . ” Iâ-so͘ kóng , “ Chiàu-kò͘ góa ê iûⁿ . Góa si̍t-chāi kā lí kóng , siàu-liân ê sî , hâ io-tòa chhut-chāi lí kiâⁿ , kàu lāu ōe chhun-chhiú hō͘ lâng pa̍k , thoa kàu m̄-ài khì ê só͘-chāi . ” Kóng án-ni sī chí Pí-tek ōe cháiⁿ-iūⁿ sí , lâi êng-hián Siōng-tè . Iâ-so͘ koh kóng , “ Tè góa . ”
Iâ-so͘ chi̍t pái chhut-hiān hō͘ gō͘-pah-gōa lâng khòaⁿ-kìⁿ . Āu-lâi hō͘ Ngá-kok khòaⁿ-kìⁿ . Lō͘-bé pái Iâ-so͘ chhōa ha̍k-seng kàu Kaⁿ-ná soaⁿ , tùi hia chiūⁿ-thiⁿ . Hit sî Iâ-so͘ bēng-lēng sù-tô͘ kóng , “ Bo̍h-tit lī-khui Iâ-lō͘-sat-léng , tio̍h thèng-hāu Pē só͘ èng-ún , chiū-sī lín tùi góa só͘ thiaⁿ-kìⁿ , sī Iok-hān ēng chúi kiâⁿ sóe-lé , to̍k-to̍k lín bô lōa-kú chiū beh niá-siū Sèng Sîn ê sóe . ”
Iâ-so͘ chi̍t pái kā sù-tô͘ kóng , “ Thiⁿ-tōe lóng-chóng ê kôan kau-hù góa ; lín khì chio bān-kok ê lâng chòe ha̍k-seng , ēng Pē , Kiáⁿ , Sèng Sîn ê miâ kiâⁿ sóe-lé ; kà-sī in siú góa só͘ bēng-lēng lín--ê , koh góa siông-siông kap lín tī-teh , kàu sè-kan ê lō͘-bé . ”
Tē 99 chiuⁿ Iâ-so͘ chiūⁿ-thiⁿ ( Lō͘-ka 24 : 50 , 51 ; Má-khó 16 : 19 ; Sù-tô͘ Hēng-tōan 1 : 6 ~ 14 )
Iâ-so͘ tit-beh lī-khui ha̍k-seng chiūⁿ-thiⁿ , hit sî kā in kóng , “ Sèng Sîn kàng-lîm ê sî , lín chiū ū châi-lêng , ia̍h in-ūi góa tī Iâ-lō͘-sat-léng lâi chòe kan-chèng , ia̍h tī thong Iû-thài kok , Sat-má-lī-a ê tōe-hng , kàu put-chí ke̍k hn̄g ê só͘-chāi , lóng chòe kan-chèng . ”
Iâ-so͘ kóng soah , chiūⁿ-thiⁿ ; chèng-lâng kia̍h thâu khòaⁿ-kìⁿ , ū hûn jia--tio̍h , chiū khòaⁿ Iâ-so͘ bô kìⁿ .
Chèng-lâng siông-sè teh khòaⁿ thiⁿ , ū nn̄g lâng chhēng pe̍h-saⁿ khiā tī I ê sin-piⁿ chiū kóng , “ Ka-lī-lī lâng ah , siáⁿ-sū kia̍h thâu khòaⁿ thiⁿ teh khiā ? Chit ê Iâ-so͘ lī-khui lín chiūⁿ-thiⁿ , chiàu lín só͘ khòaⁿ-kìⁿ án-ni chiūⁿ-thiⁿ , āu-lâi tek-khak beh án-ni lo̍h-lâi . ”
Sù-tô͘ tùi Kaⁿ-ná soaⁿ tò-khì Iâ-lō͘-sat-léng , kàu , chiū peh chiūⁿ lâu-téng , chi̍t sim choan-bū kî-tó . Hit sî ha̍k-seng chū-chi̍p ū iok-lio̍k pah-jī lâng , tī in ê tiong-kan ū kúi-nā ê hū-jîn-lâng , Iâ-so͘ ê lāu-bú Má-lī-a , kap Iâ-so͘ ê hiaⁿ-tī ia̍h tī-teh .
Koh cha̍p ji̍t ū tit-tio̍h Iâ-so͘ só͘ èng-ún ê sóe , chiū-sī Sèng Sîn ê kám-tōng . Sù-tô͘ kóng tō-lí , chōe-chōe lâng hoaⁿ-hí chiap-la̍p i ê ōe lâi niá sóe-lé , hit ji̍t ke-thiⁿ saⁿ-chheng lâng . Tāi-ke hoaⁿ-hí o-ló Siōng-tè , Chú chiong tit-kiù ê lâng ta̍k ji̍t ke-thiⁿ tī kàu-hōe .
Tùi Iâ-so͘ chiūⁿ-thiⁿ ê ji̍t kàu taⁿ , kàu-hōe ná tōa , m̄-nā tī Iû-thài kok , ta̍k pang-kok ia̍h ū .

Má-lī : A-hiaⁿ , lí ūi beh khèng-chiok Sèng-tàn ū-pī hó-liáu bē ?
3 . Sī , chóng sī , sī Sèng-tàn lé-bu̍t .
5 . Heⁿ sī ko-koh beh hō͘ góa ê Sèng-tàn lé-bu̍t ne !
7 . Eⁿ he sī a-hiaⁿ leh .
9 . M̄-sī , sī a-hiaⁿ ê sū ( A- chek chìn-ji̍p ) .
11 . A-chek , lí sím-mi̍h sî-chūn lâi ? A-chek , lí ê Sèng-tàn lé-bu̍t sī sím-mi̍h ?
13 . M̄-sī , sī A-chek beh hō͘ góa ê Sèng-tàn lé-bu̍t .
15 . A-chek , he sī a-hiaⁿ teh siūⁿ ê leh .
19 . Hah . A-chek , sī chhiò siā-hōe mah ?
24 . A-chek , sī chin-chiàⁿ ū khòaⁿ-kìⁿ ê m̄-sī ?
25 . ( Sìn-hiông kap Má-lī óa khì khòaⁿ , A-chek chi chhiú só͘ chí--ê )
27 . A-chek , hit-ê sī Kiú-sè-kun ê peng-teng neh !
32 . Hò͘ ! giâ chhiū-á , kán-ná chin tāng hoòⁿ .
35 . Góa mā beh khì khùn ah ( chhun-lûn hah-hì ) , iā chin ài khòaⁿ Sèng-tàn lāu-lâng .
38 . A-hiaⁿ ah boe̍h-á hō͘ i tiàu tī-hia
40 . Lán bô hé-lô͘ , hō͘ i khǹg tī toh-á téng .
( 2 lâng ōaⁿ khùn , i tō ji̍p-khì khùn , khùn chi̍t-ē ah )
41 . ah , sòa bē kì-tit kî-tó . ( 2 lâng khí-lâi kūi tī chhn̂g-téng chi̍t-ē-á , koh hioh-khùn siok-chēng ê im-ga̍k ) sèng-tàn lāu-lâng ûn-ûn-ágiâ chhiū ji̍p-lâi , sì-piⁿ khòaⁿ-khòaⁿ leh ) .
49 . m̄-thang sûi-sî kā i pàng-khì .
51 . Sèng-tàn lé-bu̍t chin-chōe ah .
53 . Sèng-tàn lāu-lâng to-siā ( chòe-hé thiàu-bú , íchhiū ûi tiong-sim , tāi-ke chhiú khan chhiú , ûi chhiū thiaⁿ khek siaⁿ lâi thiàu-bú , teh thiàu ê sî . B . ê âng-saⁿ chū-jiân khǹg hō͘ thǹg-lo̍h , chin sim-sek ) .
55 . Eⁿh lí sī Mûi-chí ah .
59 . Góa mā-sī .
62 . Ah , lí thiaⁿ , cheng-siaⁿ teh tân ah . ( Tāi-ke chēng thiaⁿ lâi hóng ê cheng-siaⁿ )
64 . Lâi ah ~
66 . Khah kín hō͘ khòaⁿ-māi .

2 . Sìn-hiông , lí sī kóng beh tī chú-ji̍t-o̍h choh--ê mah ?
4 . Sī lí beh hō͘ góa ê Sèng-tàn lé-bu̍t mah ?
6 . Lí teh kóng chiok-sèng-tàn , lóng sī siūⁿ-beh tit Sèng-tàn lé-bu̍t o͘h .
8 . Án- chóaⁿ he sī lí ê tāi-chì lah .
14 . A-chek , Má-lī , múi-ji̍t lóng chí-ū tī siūⁿ beh tit-tio̍h Sèng-tàn lé-bu̍t .
17 , A-chek ! sím-mi̍h ?
21 . Hah . . .
23 . A-chek , Sèng-tàn lāu-lâng sī chin ê ū ê mah ?
25 . ( Sìn-hiông kap Má-lī , óa khì khòaⁿ , A-chek chhiú só͘ chí--ê )
29 . Tī tó-ūi ~ ~ ?
31 . Sáⁿ , A-chek , hit-ūi sī góan lāu-iâ eng-àm beh khí bóe sèng-tàn-chhiū ê neh .
34 . ( Chhun chit ē lûn ) ah chin ài-khùn , chóng-sī , iā chin ài khòaⁿ-tio̍h Sèng-tàn lāu-lâng .
37 . Beh khì hioh-khùn ah-bē ?
39 . Nā-sī se-iûⁿ-sek sī tiàu tī hé-lô͘ téng  lah .
48 . Góan lia̍h-tio̍h lah .
50 . ( Ba̍k-chiu tńg se̍h khòaⁿ sì-ûi ) ah . Chin-siú ah . ~
52 . Sèng-tàn lāu-lâng to-siā !
54 . Ah ! Lí sī lāu-iâ lah .
58 . Góa í-ûi sī chin ê Sèng-tàn lāu-lâng .
61 . M̄-sī án-ni , kî-tiong chin ê Sèng-tàn lāu-lâng , ōe lâi iā bô tek-khak
65 . Sèng-tàn lāu-peh ah , lí the̍h Sèng-tàn lé-bu̍t lâi ah bē ?
68 . Chit-ê sèng tàn lāu lâng , bé sī ké--ê , lí khòaⁿ i ê āu-bīn , i só͘ chhēng ê iûⁿ-ho̍k sī góan a-peh ê saⁿ , hō͘ góan khòaⁿ-kìⁿ lah , hō͘ góan jīn tio̍h ah .

10 . A- chek , lín sī teh kóng sím-mi̍h ?
12 . Lí sī beh hō͘ góa Sèng-tàn lé-bu̍t sī-bô ?
16 . Án-ni hó ~ ~ siáng kâng-khóan iā beh tit Sèng-tàn lé-bu̍t . A-chek mā-ài ùi lín tit-tio̍h Sèng-tàn lé-bu̍t . Tān-sī chòe-kīn , siā-hōe hong-bīn iā lóng sī án-ni , m̄-kú kin-nî , bōe-tàng tit-tio̍h ah ho͘ⁿh .
18 . ( Chhiú so thâu-khak ) chiū-sī án-ni ah ~ ~ chiū-sī múi-ge̍h bē-tàng àn só͘ ū-tēng ê siu-ji̍p tī chîⁿ-tē-á lāi lah .
20 . Hioh~~ chiū-sī án-ni . Hah . .
22 . M̄-sī , lóng sī hó-chhiò ê tāi-chì , sī in-ūi siā-hōe chin kéng-khì , teh khùn-lân ê lâng chin-chōe ~
M̄-sī góan bô Sèng-tàn lé-bu̍t niā-niā , chiū-sī tng sàng Sèng-tàn lé-bu̍t hō͘ hiah-ê khó-liân ê lâng ê khóan-sit .
Chit-ê tāi-chì , bô khì kā Sèng-tàn lāu-lâng kóng , bē-sái ho͘h .
25 . Ho͘h . Káⁿ-sī oh , Sèng-tàn lāu-lâng sī ta̍k-ūi to ū ! ( A-chek , khì thang-piⁿ khòaⁿ gōa-bīn ) kóng lâi ah , tī-hia ~ ~
26 . Ho͘h tī-hia , hit-ê tì âng-bō ê , khiā tī hit-ê oe piⁿ hoòⁿ ? Tō sī hit-ê . ( A-peng-ko neh )
28 . Ah . Sī án-ni ho͘ⁿh ! Sī ùi hit-pêng lâi tio̍h hit- ê lah ~~
30 . Ho͘h hit-ê pe̍h thâu-mn̂g ê lāu-lâng lah .
33 . Hò͘ , án-ni o͘h , kap hit-ê pe̍k-hoat ê Sèng-tàn lāu-lâng chin-sêng ê , hoòⁿ ?
36 . Ài-khùn ka̍h , lâi-khì khùn , tān-sī boe̍h-á , m̄-thang bē-kì-tit kā i tiàu leh . Koh tán--chi̍t-ē , khòaⁿ Sèng-tàn lāu-lâng lâi m̄ lâi , tān-sī kin-á-ji̍t ê-àm ō͘e-tàng khòaⁿ- kìⁿ , Sèng-tàn lāu-lâng , m̄ chin hó , kiám-chhái lâi-khì hioh-khùn pah !
70 . Sī góa ~ ~ góa sī beh lâi chhì-giām lín , khòaⁿ lín tai-ke ū ài-sim , ū chhin-chhiat , ē thé-thiah sàn-hiongkan- khó͘ êlâng . Á-bē , nā ū nā ē , tāi-ke lóng sī , Sèng-tàn lāu-lâng . Góa beh kā lín ê lé-bu̍t the̍h lâi-khì hō͘ kan-khó͘ lâng . tāi-ke lâi chhiùⁿ-koa , chhiùⁿ-ôan ah góa tō beh khì .

42 . Sèng-tàn lāu-lâng A ‘Beh khǹg tī tah-lo̍h khah-hó neh , tio̍h khǹg tī chia hó
( Khiā tī chhù ê tiong-ng , ji̍p-lâi chhiú the̍h-tio̍h ke-mo͘-chhéng kah sàu-chiú . )
47 . Ūi-tio̍h beh chhē i , iā chhē kah pòaⁿ-sió-sí .
( . B . , chng-thāⁿ , khòa-gia̍h . sek-lāi , chng-thāⁿ hō͘ i ū-chiok sèng Sèng-tàn ê khóan-sit tī toh- á téng khǹg boe̍h-á kah ST lé-bu̍t téng-téng , Sìn-hiông kap Má-lī tâng-chê khùn-chhíⁿ ài-khùn-bīn ~ ~tī khòaⁿ . 2 lâng hut-jiân hoah 1 siaⁿ , kóng a̍t , thiàu khí-lâi . 2 lâng lóng lám óa khì seng-khu , , kiaⁿ 1 ē beh cháu chhut-khì . Sìn-hiông thiàu khí-lâi khì kā in chhōa tò tńg-lâi . . 2 lâng sio lám óa--lâi . )
( . B . . Chng-thāⁿ chhiū khòa-gia̍h , 1 keng sek-lāi chng-thāⁿ hō͘ i chiok Sèng-tàn ê khóan-sit tī toh-téng khǹg boe̍h-á kah lé-bu̍t téng-téng . Sìn-hiông kap Má-lī tâng-chê khùn-chhéⁿ , ài khùn bīn ~ ~tī khòaⁿ . Nn̄g lâng hut-jiân hoah 1 siaⁿ kóng a̍t , sòa thiàu khì-lâi 2 lâng lóng lám óa-khì . ê seng-khu . kiaⁿ chi̍t-ē beh cháu chhut-khì Sìn-hiông thiàu khí-lâi khì kā in chhōa tò tńg-lâi . lâng sio lám óa lâi . )
48 . Sìn : góan lia̍h-lia̍h .
49 . Má-lī : M̄-thang siu-sî kā i pang khì .
50 . Sìn : ( Ba̍k-chiu tńg-se̍h khòaⁿ sì-ûi ) ah chin siú ah ~~
51 . Má-lī : lé-bu̍t chin-chōe ah !
52 . Sìn : lāu-lâng to-siā .
53 . Má-lī : lāu-lâng to-siā , chòe-hé lâi thiàu-bú .
( Ēng Sèng-tàn chhiū ûi tiong-sim , tāi-ke chhiú khan chhiú ûi chhiū thiaⁿ khek siaⁿ jî thiàu-bú teh thiàu ê sî . B . êâng-saⁿ chū-jiân khǹg hō͘ thǹg-lo̍h , chin sim-sek . )
54 . Sìn : Ah ! Lí sī lāu-iâ lah .
55 . Má-lī : Eⁿh lí sī Mûi-ché ah .
56 . : Góa chiū-sī Tióng-kiat ah . ( 2 lâng chi̍t-sî bông-jiân . Kî-koài )
57 . Lāu-iâ : Góa chiū-sīchú- lâng . kap thài-thài saⁿ kap kóng lán lâi chng-thāⁿ lāi-bīn hō͘ i chin súi .
58 . Sìn-hiông : góa í-ûi sī chin-ê sī lāu-lâng .
59 . Má-lī : Góa mā-sī .
60 . Mûi-hoe : kóng , góan m̄ sī chin ê STlāu- lâng . he sī línpa-pah ma-mah .
61 . Sìn : M̄-sī án-ni , kî-tiong chin ê lāu-lâng ē lâi iā bô tek-khak .
62 . Má-lī : Ah , lí thiaⁿ-kìⁿcheng- siaⁿ teh tân ah . ( Tāi-ke chēng-be̍k lâi thiaⁿ lâi- hóng ê cheng-siaⁿ ) .
63 . : Khui-mn̂g ~ !
64 . Má-lī : Lâi-lah ~~ .
65 . Sìn : lāu-peh oh . Lí theh STlé- bu̍t lâi lah sī m̄ ?
66 . Má-lī : Khah kín hō͘ góan khòaⁿ māi .
67 . : m̄-sī góa m̄-sī the̍h STlé- bu̍t lâi . Lín khòaⁿ-māi . ( Tùi keng thâu téng pàng 1 ê khang-tē-á lo̍h-lâi ) che sī khang-tē lah , góa sī beh lâi kā lín the̍h STlé- bu̍t . Tāi-ke chai-iáⁿ ah-bē ?
In-ūi tāi-ke m̄-chai ê sî-chūn . Ū chin-chē sàn hiong kan-khó͘ ê lâng , hiah-ê lâng tī khùn-khó͘ bô thang chia̍h ê sî-chūn . tī thài khó͘ê sî , bú-kiáⁿ , sio-lám khì thiàu ūn-hô sí ê lâng sī bē chió lín chai--ê .
( Tāi-ke thiaⁿ-liáu sòa chēng-chēng ū ê teh chhit ba̍k-sái , ū ê teh chhèng phīⁿ chúi . ) chhiáⁿ lín pun lín ê ê hoaⁿ-hí lâi-khì hō͘ hiah ê lâng . 
( Tāi-ke chēng-chēng ê sî-chūn , Sìn-hiông , Má-lī Tāi-ke bīn saⁿ-khòaⁿ , āu-lâi tùi chhiū téng só͘ tiàu ê mi̍h kiāⁿ the̍h lo̍h-lâi khǹg tùi i ê khang-tē-á lāi lo̍h-khì . Kî-û ê lâng iā chiong in ê lé-bu̍t , the̍h khì kā i hē lo̍h-khì . )
To- siā lín ! Hiah-ê khó-lîn ê lâng tùi lín ê chhin-chhiat , lâi tit-tio̍h ê un-hūi . Só͘-í chhiáⁿ lín khòaⁿ-māi .
( chhin-chhiūⁿ phāiⁿ chin-tāng ê tē-á beh lì-khì ū in khì ê khóan-sit )
68 . Sìn : Che lāu-lâng mā-sī ké--ê . Lí khòaⁿ i ê āu-bīn só͘-chhēng ê iûⁿ-ho̍k . Sī A-chek ê saⁿ , hō͘ góan khòaⁿ-kìⁿ lah . ( Má-lī kā âng-saⁿ kā i khiú lo̍h-lâi . )
69 . Má-lī : Ah sī A-chek ah lah .
70 . A- chek : Sī góa . Sī góa , góa sī beh lâi chhì-giām lín khòaⁿ lín tāi-ke . Ū thiàⁿ-sim ū chhin-chhiat chi jîn tāi-ke lóng sī . Góa beh kā lín ê lé-bu̍t the̍h lâi-khì hō͘ kan-khó͘ lâng , koa chhiùⁿ-liáu góa tō beh khì .

43 . Lāu-lâng B : Chhù-lāi lâi kā i sàu hō͘ i chheng-khì . ( Teh sàu ê sî , ji̍p-lâi phāiⁿ chi̍t pau ê tōa-pau mi̍h-kiāⁿ )
45 . Tio̍h hiah-ni̍h chē o͘h !
60 . Kóng , góan lóng m̄-sī chin ê Sèng-tàn lāu-lâng . Lóng sī lín pa-pah ma-mah .

jîn-bu̍t : Sìn-hiông , Má-lī , Sèng-tàn lāu-lâng A , B , , , ló-iâ, An-mûi-lú , tióng-chiá , chek-hū
chún-pī : Hâi-chí-sek , chiàⁿ-bīn thang . thang-hē hiòng kap-toh , chhe-siuⁿ , chheh-siuⁿ téng khǹg chheh-pau , tiàu bō-á téng mi̍h , sek-lāi chi̍t-hong khǹg chhím-tâi , Sìn-hiông hâm Má-lī saⁿ-ǹg óa toh tâm-ōe .
1 . Má-lī : A-hiaⁿ lí ūi khèng-chiok Sèng-tàn pī-pān hó liáu mah ?
2 . Sìn-hiông : Lí sī seh chāi S . S . choh ê mah ?
3 . Má : Sī , chóng-sī sī Sèng-tàn lé-mi̍h .
4 . Sìn : Sī lí iau-khit góa ê Sèng-tàn lé-mi̍h mah ?
5 . Má : Heⁿ sī a-hiaⁿ lí beh hō͘ góa ê Sèng-tàn lé-mi̍h ne .
6 . Sìn : Lí chāi seh chiok siàⁿ tàn , to sī siūⁿ-ài chit sèng-tàn lé-mi̍h o͘h .
7 . Má : Eⁿ he sī a-hiaⁿ leh .
8 . Sìn : Án-chóaⁿ he sī lí ê tāi-chì lah .
9 . Má : M̄-sī , sī a-hiaⁿ ê sū . ( chek-hū chìn-ji̍p )
10 . Chek-hū : Lín sī saⁿ-kah teh kóng sím-mi̍h . !
11 . Má-lī : A-chek lí tī-sî lâi ! , a-chek lí ê Sèng-tàn lé-mi̍h sī sím-mi̍h .
12 . A-chek : Sī beh hō͘ góa ê lé-mi̍h sī bô ?
13 . Má : M̄-sī , sī a-chek kan ta iau-khit góa ê Sèng-tàn lé-mi̍h .
14 . Sìn : A-chek , Má-lī ta̍k ji̍t lóng teh siūⁿ beh tit-tio̍h Sèng-tàn lé-mi̍h .
15 . Má-lī : A-chek he sī a-hiaⁿ teh siūⁿ ê leh .
16 . Chek : Án-ni hó ~ ~ . Ài lé-mi̍h siáng iā tâng-iūⁿ . a-chek mā ài tùi lín tit-tio̍h lé-mi̍h . Chóng-sī chiah-kú-á . siā-hōe hong-bīn á to͘-sī án-ni . M̄-kú kin-nî bô tâng lo͘h
17 . Sìn : A-chek ,  sī sím-mi̍h ?
18 . Chek : ( chhiú so ām-kún ) Chiū-sī án-ni lah ~ ~ . Chiū-sī múi-goe̍h beh siu-ji̍p chîⁿ-tē-á ê lóng bē làng lah .
19 . Má-lī : Ha  ! a-chek sī chhiò siā-hōe ho͘ⁿ ?
20 . Chek : Hioh chiū-sī án-ni , Ha  !
21 . Sìn : Ha  !
22 . Chek , m̄-sī lóng thang hó-chhiò ê sū sī in-ūi sè-siōng chin put kéng-khì , teh khùn-lân ê lâng chin-chē chin-chē . m̄-sī lán bô lé-mi̍h nā-tiāⁿ .Chiū- sī tio̍h sàng lé-mi̍h hō͘ hiah-ê khó-lîn ê lâng ê khóan , che sū bô lâi khì kā lāu-lâng kóng bōe-ēng-tit ho͘ⁿ .
23 . Sìn-hiông : A-chek , lāu-lâng sī chin-chiàⁿ ū sī bô ?
24 . Má-lī : A-chek , chin-chiàⁿ ū khòaⁿ-kìⁿ ê sū sī-bô ?
25 . Chek : Hò͘ káⁿ-sī o͘h , lāu-lâng tī ta̍k só͘-chāi lóng ū ( Chek . khì thang-a-kha khòaⁿ gōa-bīn . ) lâi leh . Tī hia lah . tī hia . ( Sìn-hiông hâm Má-lī óa khì in a-chek ê thang-á-piⁿ khòaⁿ in a-chek ê chhiú só͘ kí-ê . )
26 . Chek : Ho͘h tī hia hit ê tì âng-bō͘-ê , khiā tī hit-ê oe-piⁿ hoōⁿ chiū-sī hit ê ~ ~ .
27 . Má-lī : A-chek hit ê sī kiù-sè-kun ê peng-teng ne . ( A-peng-ko neⁿ )
28 . Chek : Ah, sī án-ni ho͘ⁿh , sī tùi hit pêng toh lâi hit ê lah . hit ê lah .
29 . Sìn : tī tó-ūi . tī tó-ūi ?
30 . Chek : Ho͘h hit ê pe̍h thâu-mn̂g ê lāu-lâng lah .
31 . Sìn : Sáⁿ a-chek he sī góan choh iâ ē hng beh khì bé St-chhiū-ⁿ ê neⁿ .
32 .Má-lī: Hò͘ , giâ chhiū-á . chin tāng hoòⁿ .
33 . Chek : Hoòⁿ án-ni o͘h . kah hit pe̍h thâu-mn̂g ê lāu-lâng kài sio-siāng hoòⁿ ?
34 . Sìn : ( Chhun chit lûn leh ) ah ài-khùn kah . chóng-sī chin ài khòaⁿ-kìⁿ lāu-lâng lah .
35 . Má-lī : Góa mā ài-khùn . khí-lâi lah iā chin ài khòaⁿ lāu-lâng , chóng-sī boe̍h-á ài-khùn kah lâi khì khùn ah .
36 . Chek : M̄-thang bē kì-tit kā i tiàu leh . koh tia̍p á kú lāu-lâng khòaⁿ ē lâi á-bē ? Chóng-sī ē-hng ē-thang khòaⁿ-kìⁿ lāu-lâng m̄ chin hó , nā bô lâi khì hia khùn .
37 . Sìn : Beh lâi khì khùn lah haⁿh .
38 . Má-lī : A-hiaⁿ ah Boe̍h-á kā i tiàu tī tó-ūi ?
39 . Sìn : Nā-sī se-iûⁿ sī tiàu tī hé-lô͘ téng  lah .
40 . Má-lī : Lán bô hóe-lô͘ lâi kā i khǹg tòa toh-téng . ( 2-lâng ōaⁿ khùn i chiū ji̍p-khì khùn . tó chit-ē-á leh . )
41 . Má-lī : Ah sòa bē kì-tit kî-tó . ( 2-lāng khí-lâi kūi tī Bīn-chhn̂g ê khóan-sit chi̍t-ē-a , koh tó lo̍h-khì . chēngkha- tha im-ga̍k . ) ( ( san-ta ) ûn-ûn-á giâ chhiū ji̍p-lâi . Sì-bīn khòaⁿ-khòaⁿ leh . )
42 . san-ta A : “ Beh chhāi tòa tó-ūi khah hó mh ! ah khǹg tòa hia hó ” ( khiā tī chhù ê tiong-ng . san-ta B ji̍p-lâi . chhiú the̍h ke-mn̂g-chhéng
43 . san-ta B : Chhù-lāi lâi kā i sàu hō͘ i chheng-khì . ( teh sàu ê sî san-ta ji̍p-lâi . Pōe chit pau ê tōa pau mi̍h )
44 . san-ta : Ah~~  Chin-tāng ~ chin-tāng . ( tōa pau mi̍h chiū khǹg hō͘ lo̍h-lâi . ) Bóe chin-chōe mi̍h-kiāⁿ .
45 . san-ta B : O͘h ! hiah-ni̍h chē o͘h . !
46 . san-ta : O͘h . sàu-tè iā sàu kah hiah chheng-khì ah . ( khòaⁿ kòe A hit pêng lāu a-pah ah iā chin tio̍h-bôa . chhiū-ki iā kiat kah hiah súi )
47 . san-ta A : Ūi-tio̍h beh chhōe i iā chhōe kah pòaⁿ-sió-si .

Tang-hng ê kò͘-sū
Hàn-bûn hoan-e̍k Pe̍h-ōe

Chāi-chá Chi-ná hun chòe Lia̍t-kok ê sî , Chhó͘-kok Kiong-ông kap Chìn-kok Lē-kong tī Ian-lêng ê só͘-chāi kau-chiàn ; Chhó͘-peng tōa pāi , Kiong-ông chi̍t ba̍k tio̍h siong . I niá peng ê chóng si-lēng-koaⁿ miâ kiò Chú-hóan , sim-lāi put-chí hôan-ló . M̄-kú i chi̍t ê phiah chin m̄ hó , chiū-sī ài chia̍h chiú ; nā chia̍h chiú chiū khùn kui-mî kui-ji̍t ; in-ūi chhut-kun , só͘-í kìm chiú . I ū chi̍t ê lô͘-po̍k , miâ Iông-kok , put-chí gâu khóan-thāi i , chin gâu thiàⁿ i ê chú-lâng , khòaⁿ-kìⁿ Chú-hóan hôan-ló kàu án-ni , siūⁿ i pêng-sò͘ ài chia̍h chiú , chiū phâng chi̍t tōa au , tng chèng lâng ê bīn-chêng phiàn i kóng sī tê . Chú-hóan chi̍t-ē phīⁿ chiū chai-kiò sī chiú ; chiū siūⁿ , che sī Iông-kok thiàⁿ góa , só͘-í chhòng chiú phiàn kóng sī tê , lâi hō͘ góa chia̍h . I chiū kā i lim-lo̍h-khì , koh kiò phâng tê lâi . Iông-kok iû-gôan chiong chiú hō͘ i ; bô siūⁿ chi̍t au kè chi̍t au ; chia̍h-liáu sòa tōa chùi , tó tī tùiⁿ-pîⁿ lāi , khùn kàu put-ti thian-tē . 
Chhó͘ Kiong-ông siūⁿ keh ji̍t beh koh kap Chìn-kok kau-chiàn ; chiū chhe lâng khì chhiáⁿ Chú-hóan lâi chham-siông ; siáⁿ chai Chú-hóan chiú-chùi ná sí chi̍t poaⁿ-iūⁿ . Chiū siūⁿ ka-kī iā tio̍h-siong , choan khò Chú-hóan chi̍t lâng ; taⁿ i án-ni , beh thài ōe koh kau-chiàn tit ? Ko͘-put-chiong thàu mî thiu peng tò-khì . Chiū chiong Chú-hóan kau-thok chi̍t ê chin gâu cho̍h-chìⁿ ê lâng , miâ kiò Ióng Iû-ki , lâi pó-hō͘ i , kiaⁿ-liáu hō͘ Chìn-kok lia̍h khì , chiū chin lêng-jio̍k . Kàu keh-ji̍t ê ji̍t beh tàu , Chú-hóan chiú-chùi cheng-sîn , chiah chai chiah-ê tāi-chì , chiū kóng , Iông-kok hāi góa , Iông-kok hāi góa ; góa thài ū bīn thang koh kìⁿ góa ê ông ? Chiū ka-kī chū-chīn lâi sí . 
Chiàu án-ni khòaⁿ , Chú-hóan ê lô͘-po̍k Iông-kok , phâng chiú hō͘ Chú-hóan chia̍h ê sî , pèng bô pòaⁿ tiám beh hāi Chú-hóan ê i-sù ; put-kò in-ūi Chú-hóan pêng-sò͘ ài chia̍h chiú , só͘-í chiong chiú hō͘ i chia̍h , ài-tit i hoaⁿ-hí , sǹg-sī chhut tī thiàⁿ-thàng ê sim ; bô liāu Chú-hóan kèng-jiân in-ūi án-ni lâi gō͘ tōa-sū , sòa liáu sìⁿ-miā . Hiān-sî ê pêng-iú siông-siông khǹg lâng chia̍h-hun lim-chiú , kiám m̄-sī iû-gôan chhut tī hó-ì ? M̄-kú āu-lâi in-ūi hit-ê lâng sòa tiâu hun bōe kóe-tit , tì-kàu kheng-ka tōng-sán ; á-sī in-ūi chiú-chùi lâi lāu chhut tāi-chì , kiám m̄ sī hó-ì pìⁿ chiâⁿ phàiⁿ-ì lah ? Só͘-í chin sim thiàⁿ pêng-iú ê , lóng tio̍h chhut tī jîn-ài , m̄-thang chhut tī le̍k-ài ; nā sī le̍k-ài , chiū bô sǹg sī chin thiàⁿ-thàng . Chim-giân ū kóng , “ Thiàⁿ kiáⁿ-jî ê , chiū-sī hāi kiáⁿ-jî , ” iā sī chit-ê ì-sù . 

Sòng kok ū chi̍t keng chiú-tiàm , chiú iā chin hó , kè-chîⁿ iā kong-tō , chi̍h-chiap lâng-kheh iā chin un-khûn , chio-pâi iā kòa kàu koâiⁿ-koâiⁿ . Chóng-sī lóng bô lâng bóe , sīm-chì chiú iā pâi kàu sòa sng khì . Tiàm chú-lâng siūⁿ-liáu chin kî-koài , chiū mn̄g i ê pêng-iú kóng , Che sī sím-mi̍h iân-kò͘ ? I ê pêng-iú kóng , Káⁿ lín ê mn̂g-kháu hit chiah káu thài ok . Tiàm chú-lâng kóng , Káu ok àn-cháiⁿ-iūⁿ ōe hō͘ chiú bô seng-lí ? I ê pêng-iú kóng , Káu ok lâng chiū m̄-káⁿ khì lín hia . Āu-lâi tiàm-chú tùi gōa-bīn chhe chi̍t ê gín-ná the̍h chîⁿ kōaⁿ chiú-pân , beh lâi tah chiú ; hit chiah káu kó-jiân cháu jip , beh khì kā i . Hit ê gín-ná kiaⁿ chi̍t-ē , cháu kàu bé-á tit-khì ; chiah chai chiú ê bô lâng tah , sī ūi-tio̍h án-ni ê iân-kò͘ . 
Taⁿ Iâ-so͘ ê tō-lí , bōe kóng tit m̄-sī hó ê tō-lí , iā bōe kóng tit sī bô kong-tō , iā bōe kóng tit bô ēng hó-lé chi̍h-chiap lâng , iā m̄ sī bô ū hó ê chio-pâi ; m̄-kú iáu ū lâng m̄ káⁿ óa--lâi . Chit-ê iân-kò͘ sui-jiân ōe kóng tit sī bô siū Sèng-sîn ê kám-tōng , chóng-sī hit tiong-kan , iā bōe bián-tit ū tām-po̍h sī chhin-chhiūⁿ hit hō ok káu ê chó͘-tòng . 
Só͘-í hōan-sū tio̍h ka-kī chòe hó só͘ kiâⁿ ê bô͘-iūⁿ , tī kà-sī tio̍h toan-chong bô siâ , giân-gú toan-chiàⁿ bô thang hiâm , hō͘ tùi-te̍k ka-kī kiàn-siàu , bô tè thang kóng lán ê pháiⁿ ( Thê-to 2 : 7 , 8 )

Nn̄g chheng nî chêng Tiong-kok ū chi̍t-ê lâng , ho̍k-sìⁿ Se-bûn , tan-miâ kiò Pà , chòe Gia̍p-siâⁿ ê koāiⁿ-koaⁿ . Tng i khì chiap jīm ê sî khòaⁿ-kìⁿ hia ê jîn-ian chin hi-bî , pah hāng sū lóng hong-hòe ; i chiū chhâ-khó hit-ê gôan-in . Chhâ-liáu chiū chai hia ū chi̍t chéng ê pháiⁿ hong-sio̍k , chiū-sī chi̍t-ê ang-î teh chok koài . In-ūi chāi hit só͘-chāi ū chi̍t tiâu hô ta̍k nî khiā-chhiu ê sî hô chúi chiū tiòng-khí--lâi , tì-kàu im-tio̍h hia ê lâng ê chhân-hn̂g chhù-the̍h sún-sit chin chōe . Hit ê lāu ang-î siⁿ chhut iâu-giân kóng hô-sîn teh siū-khì , tio̍h ēng mi̍h lâi chè-hiàn ; iā tio̍h chiong chi̍t ê bē chhut-kè ê cha-bó͘ gín-ná chng súi-súi , chiong lô͘-tek pa̍k chòe chûn hō͘ i chē , chiah kā i pàng hō͘ chúi lâu khì ; lâu bô lōa-hn̄g chiū tîm-lo̍h--khì , hō chòe sàng hō͘ hô-sîn chòe bó͘ . Ta̍k nî lóng tio̍h án-ni . Koh hia ū saⁿ ê lāu-tōa , iā kap hit-ê ang-î tàu-khang ; nā khòaⁿ-kìⁿ ū chi̍t ê khah-hó-gia̍h ê lâng . In chiū kóng i ê cha-bó͘-kiáⁿ ōe ēng-tit chòe hô-sîn ê bó͘ . Hiah-ê hó-gia̍h lâng kò͘-tio̍h i ê kiáⁿ , chiū chiong chîⁿ-gûn lâi mái-chiok in , in chiū tńg chi̍h-koan kóng , Hô-sîn m̄ tiⁿh8 chit-ê , sī ài hit-ê . Só͘-í tì-kàu hó-gia̍h lâng lóng poaⁿ-khì pa̍t só͘-chāi ; chhun hiah-ê sòng-hiong lâng . Iū-koh ta̍k-nî ū chúi-chai , só͘-í peh-sìⁿ chin kan-khó͘ .
Se-bûn Pà í-keng chai sī án-ni , siūⁿ nā beh ēng chhùi kóng sī bô lō͘-ēng , in-ūi chhèng peh-sìⁿ bê sìn chin chhim , bōe bián-tit ōe ēng bô chêng-lí ê ōe lâi piān-lūn . Chiū hoan-hù saⁿ ê lāu-tōa kóng , nā beh sàng cha-bó͘ gín-ná hō͘ hô-sîn chòe bó͘ ê sî , góa iā beh lâi-khì pài i ; ta̍k-ê kóng , Hó . 
Kàu hit-ê sî , hit saⁿ ê lāu-tōa kó-jiân lâi chhiáⁿ Se-bûn Pà khì khòaⁿ . Kiâⁿ kàu hô-piⁿ ê sî , khòaⁿ-kìⁿ káng-chheng lâng oe-oe khoeh-khoeh teh thèng-hāu . Koh tiap-á-kú chiah khòaⁿ-kìⁿ hit-ê lāu ang-î lâi , ū sì ê tô͘-tē kun-sûi i ; ka-kī lia̍h chòe i sī thòe sîn pān sū , put-chí kiau-ngō͘ ê khóan . Koh khòaⁿ hit-ê beh hō͘ hô-sîn chòe bó͘ ê cha-bó͘ gín-ná , siⁿ chòe iā pêng-siông . Se-bûn Pà chiū tiàu hit-ê lāu ang-î lâi kā i kóng , Góa khòaⁿ chit-ê cha-bó͘ gín-ná bô sím-mi̍h súi , thèng-hāu góa kéng chi̍t ê khah piau-tì ê chiah kā i sàng khì , chhiáⁿ lí chiong góa ê ōe khì kā hô-sîn kóng . Chiū bô iông-ún i ke kóng ōe , kiò nn̄g ê kun-lâng kā i lia̍h-khí-lâi thiām-lo̍h hô--n̍i̍h ; i pún-sin iā chng-chòe chin sìn ê khóan , chéng-tùn i-koan , ēng khiân-sêng lâi khiā tī hô-piⁿ , thèng-hāu i tò-tńg lâi hê-hok . 
Kàu ū tiap-á-kú , bô khòaⁿ-kìⁿ hit-ê lāu ang-î tò-tńg-lâi , chiū tùi chèng lâng kóng , Chit-ê lāu-lâng chòe tāi-chì chin bān , kàu taⁿ iáu-bē tò-tńg-lâi . Chiū kiò nn̄g ê siàu-liân ê ang-î lâi , kā i kóng , Lín su-bú khah lāu lah , chòe tāi-chì chin bān , lí khì mn̄g i khòaⁿ hô-sîn kóng àn-cháiⁿ-iūⁿ ; tio̍h liâm-piⁿ tò-lâi hê-hok góa . Chiū kiò kun-lâng koh kā in thoa-lo̍h-khì . 
Keh chám-jiân kú , iû-gôan bô tōng bô chēng ; chiū tiàu hit saⁿ ê lāu-tōa lâi kóng , Tàu-tí sī hū-jîn-lâng lóng bōe pān-sū , khì liáu sòa bô beh tò-tńg-lâi . Lín saⁿ lâng khah láu-liān , ta̍k-hāng tāi-chì khah ōe hiáu-tit ; chhiáⁿ lí chiong góa ê ì-sù khì kā hô-sîn kóng ; tio̍h kóaⁿ-kín lâi hê-hok . Iā bô iông-ún in hun-sò͘ , kiò kun-lâng lóng kā in thoa-khì , thiām tī hô--n̍i̍h . Chèng peh-sìⁿ khòaⁿ-liáu tōa kiaⁿ , Se-bûn Pà iû-gôan ké chòe chin khiân-sêng lâi thèng-hāu ; m̄-kú iā sī bô pòaⁿ-lâng ōe tò-tńg-lâi hê-hok . Chiū koh tiàu hiah-ê tē-pó chhiam-siú lâi , kā in kóng , Góa khòaⁿ hū-jîn-lâng kap lāu-lâng lóng sī bô lō͘-ēng , ta̍k-ê ū khì bô hê-thâu ; lín tiong-kan sím-mi̍h lâng chòe tāi-chì khah mé-lia̍h , tio̍h khì chhui-pek in . Hiah-ê lâng tōa kiaⁿ , ta̍k-ê kha̍p-thâu kiû kóng , Góan lóng m̄-káⁿ lah . Se-bûn Pà chiū kóng , Chhiáⁿ koh thèng-hāu tiap-á-kú . Chèng-lâng sim-koaⁿ pho̍k-pho̍k chhéng , kha-chhiú ngia̍uh-ngia̍uh chhoah . Koh kè ū hiah kú , Se-bûn Pà koh mn̄g chèng-lâng kóng , Lín phah-sǹg cháiⁿ-iūⁿ ? Tāi-ke kóng , Góan chêng lóng hō͘ hit-ê áng-î phiàn-khì ; taⁿ m̄ káⁿ lah . Se-bûn Pà chiah kóng , āu-lâi nā ū lâng koh kóng hô-sîn beh chhōa bó͘ , góa chiū beh ēng i khì chòe hm̂-lâng . Tùi án-ni chiah kah chèng-lâng tò-khì . 
Āu-lâi Se-bûn Pà khòaⁿ hit-ê tōe-sè ê koâiⁿ-kē , lâi khui hit tiâu hô ; sui-jiân tú-tio̍h khiā-chhiu , iā lóng bô chúi-chai , peh-sìⁿ lóng koh poaⁿ tò-tńg-lâi , bô lōa-kú chiū chin heng-ōng . 
Ū lâng hiâm kóng , Se-bûn Pà ēng án-ni ê hoat-tō͘ sī siuⁿ ngī , bô ū jîn-ài . Sū-put-ti chit kúi ê lâng hāi chin chōe ê peh-sìⁿ , keng-kè kúi-nā cha̍p nî kú , koaⁿ-hú lóng bô hoat-tō͘ thang tī ; chiū-sī hō͘ chit kúi ê sí , in ê chōe iā iáu pó͘ bōe kè , hô-hòng koh ōe tû-khì āu-lâi ê hō-hōan . 
Taⁿ hiān-sî ū kóa hong-súi sian-siⁿ , kap pok-kòa , khòaⁿ-miā khòaⁿ-ji̍t ê lâng , kóng in ê só͘ tòan sī chin tio̍h , bô chha bô chhok ; lín chhiáⁿ bān chiah sìn i , kiò in ka-kī seng khì khòaⁿ in ê hong-súi , sǹg in ka-kī ê miā-un ; nā kó-jiân ū èng-giām , āu-lâi chiah khì sìn i iā bē tî . 

Kó͘-chá Chi-ná chhit-kok ê sî , Chê-kok Ui-ông chē-ūi tē poeh nî , Chhó͘-kok ū khí chin chōe peng beh lâi kong-phah Chê-kok . Ui-ông chiū chhe Sûn-u Khun khì Tiō-kok chhiáⁿ kiù-peng , iā sàng Tiō-kok ê gûn chit pah kim kap sì cha̍p chiah bé . Sûn-u Khun m̄ hó hiâm ông ê lé-mi̍h siuⁿ po̍k , chiū tōa chhiò , bō-iaⁿ iā lak-lo̍h-lâi . Ông chiū mn̄g kóng , Lí hiâm lé-mi̍h khah khin mah ? Sûn-u Khun kóng , Sîn m̄ káⁿ hiâm . Ông kóng , Lí chhiò siáⁿ-sū ? Sûn-u Khun chiū ìn i kóng , Góa kin-á-ji̍t tùi tang-pêng hia lâi , khòaⁿ-kìⁿ chi̍t lâng pâi chi̍t ê ti-kha kap chi̍t cheng chiú , sio hiuⁿ teh hē kóng , Kû sîn tio̍h pó-pì , hō͘ góa ê koâiⁿ-chhân kē-chhân lóng hó siu-sêng , hō͘ góa ê gō͘-kak móa-móa sī , tōa-pūn lâu , sòe-pūn tīⁿ , ū thang chiah ia̍h ū thang thiò . Góa khòaⁿ i só͘ ēng ê mi̍h chin chió , i só͘ kiû ê ǹg-bāng iū chin tōa , só͘-í chiah chiah ài chhiò . 
Ui-ông chai i ê ì-sù , chiū ke-thiⁿ n̂g-kim nn̄g bān niú , pe̍h-ge̍k jī cha̍p tè , bé sì pah phit , chhia iā káng pah tiuⁿ . Sûn-u Khun chiah ji̍p Tiō-kok , kó-jiân chioh-tio̍h cheng-peng cha̍p bān , chiàn-chhia chi̍t chheng tiuⁿ . Chhó͘-kok ê peng thiaⁿ-liáu , thàu-mî kóaⁿ-kín cháu tò khì . 
Lūn kàu hiān-sî pài ngó͘-siōng ê lâng sī kap hit-ê choh-chhân lâng sio-siang , ka-kī bóe nn̄g îⁿ-á kim , hiuⁿ , chek , á-sī pī-pān tām-po̍h bô iû bô iâm ê chè-mi̍h , taⁿ kàu biō-lāi khì hàu , siūⁿ beh kiû chîⁿ-châi , kiû hok-khì , á-sī kiû siⁿ kiáⁿ . Hó kai-chài sī hit-ê ngó͘-siōng ū ba̍k-chiu bōe ōe khòaⁿ , ū hi-khang bōe ōe thiaⁿ , ū phīⁿ-khang iā m̄ chai chu-bī . Nā beh sió-khóa ū lêng-siàⁿ , á-sī tām-po̍h tì-sek , khòaⁿ-kìⁿ lâng ēng chit khóan chno͘-sio̍k ê hiuⁿ chek , bô iáⁿ ê kim-gûn , kap hiah-ê chia̍h bōe ji̍p-chhùi ê chè-mi̍h , lâi kiû it-khài ê tōa hok-khì , khah ke mā chiong hit-ê lâng kā i kóaⁿ chhut-mn̂g gōa , sòa chek-pī hit-ê lâng kóng . Lí khóaⁿ góa sī thô͘ chhio̍k chhâ khek ê , bōe ōe hun-piat chin-ké phang-chhàu , chiah ēng chit hō lâi phiàn góa mah ? 
Só͘-í Sèng-keng ū kóng , Lâng kèng-pài Siōng-tè , tek-khak tio̍h ēng sim sêng-si̍t lâi kèng-pài I . 

Kó͘-chá Hā-tiâu ê sî , ū chit-ê ông miâ Pek-khé , kap Iú-hō͘ tī Kam-te̍k ê só͘-chāi sio thâi ; Pek-khé thâi-su . I ê chèng jîn-sîn chhiáⁿ i koh chéng-tùn peng-bé kap i kau-chiàn . Pek-khé kóng , M̄-bián koh chiàn lah ; góa ê tōe iā bōe khah chió i , peh-sìⁿ iā pí i khah chōe , hóan-tńg sī góa thâi-su , che tek-khak sī góa ê tek-hēng m̄ hó , kà-sī iā m̄ hó . Tùi án-ni Pek-khé chiū chē iā bô kiû hó ūi , chia̍h iā sī bô chhē hó bī , ga̍k-khì iā bô beh siu-lí , kiáⁿ-jî iā bô kā i chng-thāⁿ , koh chun-kèng sī-tōa , thiàⁿ-thàng sī-sòe , kéng-sóan gâu lâng , lâi tàu liāu-lí kok-sū , taⁿ-chiah kè chit nî nā-tiāⁿ , hit-ê Iú-hō͘ sòa ka-kī lâi hâng i . 
Taⁿ chit-tia̍p ê lâng teh thôan-tō , múi-múi kóng lâng ê sim thài ngī , bô hiah-n̍i̍h khoài kám-hòa . Góa khòaⁿ chit kù ōe iā bô tek-khak lóng án-ni . Taⁿ ài tāi-seng chhiáⁿ mn̄g thôan-tō--ê , tō-ha̍k ū jōa chhim , phió-hēng ū jōa hó . Nā sī ka-kī ê tō-ha̍k iā sió-khóa , phín-hēng iā bô thang o-ló , chi̍t-ē kóng-khí tō-lí ; chhìn-chhái thoa-tang thoa-sai , put-tap put-chhit , lām-sám kóng-lóng teh , chiū kā i kè khì ; nā chòe tāi-chi , chhut-chāi in ê ì-sù , koāi-phiah khek-po̍k , bô chhûn liông-sim , góa nā chit khóan ê thôan tō-lí , góa kiám thang kóng sī lâng ê sim-koaⁿ thàiⁿ ngī mah ? Sio̍k-gú kóng , Chiong sim pí sim . Koh kóng , Ka-kī sì-niú-ńg tio̍h tû-khí-lâi . Nā beh ka-kī bô hoaⁿ-hí káng-kiù Sèng-keng , bô beh chiàu Sèng-keng lâi kiâⁿ , hóan-tńg khì khǹg lâng tio̍h chhâ-khó Sèng-keng , thàn Sèng-keng ê ōe lâi kiâⁿ , án-ni kiám m̄ sī chū-siong mâu-tún mah ? 

Chāi-chá Khóng-chú chhut-gōa kiâⁿ-iû , bé tè bô tio̍h lō͘ , sòa khì chia̍h-tio̍h choh-chhân lâng ê tiū-á . Hit ê lông-hu siū-khì , chiong hit chiah bé thoa khì ēng soh-á pa̍k teh . Khóng-chú kiò Chú-kòng khì thó . Chú-kòng ēng khiam-sùn lé-māu ê bīn-sek , kap i kóng chin chōe hó ōe , iā kā i chē m̄-tio̍h . Hi̍t ê lông-hu m̄ hêng i . Khóng-chú kóng , Góa chiàu lâng ê hoat-tō͘ hó-hó kā i kóng , i khiok m̄ thiaⁿ ; che sī chhin-chhiūⁿ ēng seng-lé teh khóan-thāi iá-siù , tôaⁿ ga̍k-khì hō͘ chiáu thiaⁿ , sǹg sī góa ê m̄ tio̍h , m̄-sī i ê m̄ tio̍h . Chiū kah bé-hu khì ; hit-ê bé-hu chi̍t-ē khòaⁿ-kìⁿ choh-chhân lâng chiū kóng , Lí só͘ choh ê chhân , tùi Tang-hái kàu sai-hái , góa ê bé chhut-lâi , beh ta̍h-lo̍h-khì chhē chia̍h , cháiⁿ-iūⁿ ōe bián-tit chia̍h-tio̍h lí ê tiū-á leh ? Hit ê lông-hu thiaⁿ-liáu tōa hoaⁿ-hí , chiū chiong bé tháu khí-lâi , hō͘ i khan tò-khì . 
Taⁿ lūn-kàu lán ê lâng teh kau-chiap óng-lâi , iā tio̍h î-sî chè-gî , kiàn ki jî chok ; nā chip i chi̍t ê phiah , lia̍h sí-pán lâi chòe , tek-khak sī bô lī-ek . Phì-lūn tang-thiⁿ beh kàu , chiū tio̍h pī-pān mî-hiû , hē-thiⁿ tio̍h pī-pān joa̍h-saⁿ , chhùi-ta tio̍h pī-pān tê thng , iau tio̍h pī-pān pn̄g ; che sī tiāⁿ-tio̍h ê lí-khì . Thôan-tō ê iû-gôan tio̍h án-ni . Phì-lūn nā kap thó͘-thún m̄ bat sèng-tō ê lâng kóng , Tio̍h ēng khah khoài bat khah chhián-hiān ê tō-lí , in chiah thiaⁿ-liáu ōe bêng-pe̍k ; nā tú-tio̍h khah su-bûn ê tha̍k-chheh-lâng , tio̍h ēng khah chhim khah ò-biāu ê tō-lí , in thiaⁿ-liáu chiah ōe ji̍p hī . Siat-sú nā kap phok-ha̍k su-bûn ê lâng , ēng hit hō hā-téng chho͘-ló͘ ê ōe kap i kóng , Tú-tio̍h iông-hu sio̍k-chú hóan-tńg lōng-khí bûn-be̍k , án-ni chiū hiah-ê su-bûn lâng thiaⁿ-liáu hóan-tńg ōe khòaⁿ-khin , hiah-ê chho͘-kha chhiah-chhiú ê , iū ná chhin-chhiūⁿ ah-á teh thiaⁿ lûi , chū-jiân thiaⁿ-liáu chiū bōe lo̍h hī , ia̍h beh thài ū kong-hāu leh ? Khó-kiàn thôan-tō ê lâng , tio̍h ōe bûn , ia̍h tio̍h ōe bú , ū sî chiàu lán pêng-siông , ū sî tio̍h êng bûn-ngá . Só͘-í tong-sî Pó-lô teh thôan-tō , i sī khòaⁿ kàu sím-mi̍h tōe-hng , tùi sím-mi̍h hō lâng , eng-kai tio̍h kóng sím-mi̍h ōe , lóng bô chip sí-koat . Chhin-chhiūⁿ Sèng-keng ū kóng , M̄ thang ēng chin-chu hiat hō͘ ti káu . Chim-chiok lâi siūⁿ chit-ê ì-sù , thang chai chin-chu ū chin-chu ê lō͘-ēng , ti káu ū ti káu ê só͘ ài ; beh thài ōe siāng chi̍t khóan lâi gī-lūn tit leh ? 

Chong-chú ū kóng , Sòng kok ū chi̍t ê choh-chhân lâng , khòaⁿ-kìⁿ chi̍t chiah chhiⁿ-kiaⁿ cháu ê thò͘-á , chông-lâi tōng-tio̍h tu-chhiū sòa sí-khì . Hit ê choh-chhân lâng chiū giâu-gî hit châng tu-chhiū , sī ōe soah thò͘ , chiū pàng-sak i keng-choh ê sū , choan-kang lâi tòa tu-chhiū ē thèng-hāu , ǹg-bāng khòaⁿ ū thò͘ ōe cháu lâi , thang hō͘ lán khioh-tio̍h . 
Taⁿ lūn-kàu thiⁿ-kha-ē ê mi̍h , ta̍k-hāng lán to ū hūn , put-kò tio̍h ēng kè-chîⁿ lâi-khì bóe , 

Chi-ná Lia̍t-kok ê sî-tāi , Chhó͘-kok ê pian-kài Pi-liông ê tōe-hng ū chit-ê cha-bó͘ gín-ná , kap Gô͘-kok pian-kài ê cha-bó͘ gín-ná chhái-sng . Gô͘-kok ê cha-bó͘ gín-ná in-ūi kún-chhiò , gō͘ siong-tio̍h Pi-liông ê cha-bó͘ gín-ná . Pi-liông ê lâng chiū chhōa hit-ê tio̍h-siong ê cha-bó͘ gín-ná khì chek-pī Gô͘-kok ê lâng . Gô͘-kok ê lâng in-ūi kóng ōe bô khiam-sùn , sòa hō͘ Pi-liông ê lâng kā i thâi khì . Gô͘-kok ê lâng āu-lâi-khì Pi-liông pò-siû , chiong hit-ê lâng chôan-ke kā i thâi-sí liáu-liáu . Pi-liông ê tōe-hng koaⁿ thiâ-liáu chin siū-khì kóng , Gô͘-kok ê lâng hó tōa-táⁿ , chia̍h góa chin kàu , chiū niá peng khì kong-kek i , bô-lūn lāu-ê chíⁿ- ê it-chīn châu-bia̍t . 
Tng hit sî Gô͘ ông Î-mūi thiaⁿ-kìⁿ chit-ê tāi-chì , iā tōa siū-khì , chiū hoat peng khì kong-phah Chhó͘-kok ê siâⁿ-tî . Tùi án-ni Gô͘ , Chhó͘ nn̄g kok chiū tiāⁿ-tiāⁿ sio-thâi . Gô͘-kok chiū phài Kong-chú Kong niá peng khì cheng Chhó͘-kok , tī Koe-hú ê tōe-hng tōa sio-thâi ; Chhó͘-peng thâi-su , liân gôan-sòe chiòng-koaⁿ , ū-ê sí , ū-ê hō͘ lia̍h khì . Gô͘-peng sòa khì kong-phah Chhó͘-kok ê kiaⁿ-siâⁿ . Kai-chài Chhó͘-ông cháu lī , kî-û ê thó͘-tōe lóng hō͘ in chiàm khì . Āu-lâi Chhó͘-kok ê jîn-sîn ji̍p Chîn-kok khì chioh peng lâi khek-ho̍k Chhó͘-kok ê tōe . Chhó͘-ông in-ūi keng-kè chit pái ê thâi-su , chiū ēng sim lâi pān kok ê chèng-sū , thiàⁿ-thàng i ê peh-sìⁿ , kèng-tiōng i ê jîn-sîn ; kàu kúi cha̍p nî āu , Gô͘-kok iā hō͘ Chhó͘-kok bia̍t-khì . 
Sio̍k-gú kóng , Sió-khóa m̄ pó͘ , tōa khang chiū kan-khó͘ . Chi̍t lia̍p chi̍t lia̍p ê hé-chhiⁿ nā bô hoa , ōe sio piàn soaⁿ-iá . Chi̍t ti̍h chi̍t ti̍h ê chúi-chôaⁿ nā bô soah , ōe pìⁿ-chiâⁿ kang-hô . Bô-lūn sī sió-khóa ê tāi-chì , tio̍h siat-hoat hō͘ kui-tio̍k , m̄-thang chhut-chāi i ūn-tōng , kàu chi̍t-ē hoat-choh ê sî , sòa bōe siu-si̍p tit . Chhin-chhiūⁿ Au-chiu chit nn̄g nî ê tōa kau-chiàn , kiám m̄ sī tùi Ò-kok Hông-thài-chú ê khí-in mah ? Hōe-iú ê chòe sū , koh tio̍h chin sòe-jī , m̄-thang lia̍h chòe sió-khóa lâi bô kín-sīn , kiaⁿ-liáu ōe tōa-tōa chó͘-tòng kàu-hōe ê chìn-pō͘ . 

Chāi-chá Lia̍t-kok ê sî , Tiō Siong-chú kap Tì Pek put-bo̍k , bô jōa-kú sòa jiá-khí kau-chiàn . Siong-chú tòng bōe tiâu , peng pāi cháu ji̍p Chìn-iông siâⁿ , hō͘ Tì Pek ûi-khùn chin kú . Āu-lâi khui-tit i ê chham-bô͘ Tiuⁿ Bēng-tâm hó-táⁿ khì kìⁿ Hân , Gūi , nn̄g lâng , sòe in lâi pōan Tì Pek , kap Siong-chú liân-ha̍p , hóan-tńg kong-phah Tì Pek , kàu Tì Pek bia̍t khì liáu . Teh siúⁿ-sù kong-sîn ê sî , khiok sī Ko Hek tit-tio̍h siōng-téng siúⁿ . Bēng-tâm siūⁿ m̄ chhut , chiū kóng , Tī Chìn-iông siâⁿ ê sū , Ko Hek iā bô tōa kong-lô , àn-cháiⁿ-iūⁿ i siúⁿ siōng-téng ? Siong-chú ìn i kóng , Góa tī Chìn-iông ê sî , kok-ka chin gûi-hiám , góa ê ūi lóng bōe pó-tit , chèng jîn-sîn ê tiong-kan , chiū ta̍k ê lóng ū kiau-ngō͘ bú-bān góa ê ì-sù , chí-ū Ko Hek iû-gôan chin khiam-pi , bô sit kun-sîn ê lé-sò͘ ; só͘-í chiah siúⁿ i siōng-téng . 
Hit sî Khóng-chú thiaⁿ-kìⁿ chit hō ōe , chiū kóng , Án-ni chin hó ; Siong-chú siúⁿ chit-ê lâng , chiū thiⁿ-kha-ē chòe jîn-sîn ê , lóng m̄ káⁿ sit-lé lah . 
Taⁿ sè-kan lâng tāi-khài lóng sī án-ni ; nā hit-ê lâng ū châi ū sè thang hō͘ khò , lâng chiū pah-poaⁿ lâi hōng-sêng , chin gâu phô͘-tháⁿ ; ia̍h nā hit-ê lâng khah sit sè , á-sī chîⁿ í-keng liáu , lâng chiū hóan-tńg kóng i ê sī-hui , lēng-gōa chit khóan ê bīn-ba̍k teh khóan-thāi i . Chit khóan ê lâng siāng tē-it chōe . Iâ-so͘ ū kóng , Lâng tī Siōng-tè ê bīn-chêng , ta̍k-hāng tāi-chì lóng tio̍h khiam-pi , chiah ōe tit-tio̍h Siōng-tè ê siúⁿ-sù ; nā kiau-ngō͘ chū-khoa , sui-jiân ū kong-lô , iā bô tek-khak ōe tit-tio̍h Siōng-tè ê siúⁿ-sù . Só͘-í Hoat-lī-sài lâng ê kî-tó , bōe ōe siū-tio̍h hoaⁿ-hí chiap-la̍p ; nā-sī thiu-hiòng ê lâng teh kî-tó , hóan-tńg tit-tio̍h Siōng-tè àⁿ-lo̍h-lâi thiaⁿ i . 

Kó͘-chá ū chi̍t ê béng lâng , kiò chòe Piān Chong , khòaⁿ-kìⁿ ū nn̄g chiah hó͘ kong-ke chia̍h chi̍t chiah gû . Piān Chong chiū beh khì phah hit nn̄g chiah hó͘ , ū kun-tòe i ê lâng kóng , Chhiáⁿ bān-chiah ; hó͘ sǹg sī béng-siù , gû sī hó chia̍h ê mi̍h . Hiān-chāi nn̄g chiah hó͘ , saⁿ-kap chia̍h chi̍t chiah gû , gû kì-jiân sī hó ê chia̍h-mi̍h , nn̄g chiah hó͘ tek-khak ōe saⁿ-chiⁿ chia̍h ; nā saⁿ-chiⁿ chia̍h , chiū ōe sio-kā ; ia̍h sio-kā liáu tōa chiah-ê ōe tio̍h-siong , sòe chiah-ê ōe sí . Lí thèng-hāu tiap-á-kú , thâi chi̍t chiah tio̍h-siong ê hó͘ , kiám bô it-kú lióng-tek mah ? Án-ni lí chiū m̄-bián phah hó͘ ê lô-khó͘ , koh tit-tio̍h thâi-sí nn̄g chiah hó͘ ê hó miâ-siaⁿ . Piān Chong chiū thèng-hāu bô tiap-á-kú , kó-jiân nn̄g chiah hó͘ saⁿ-chiⁿ chia̍h sòa sio-kā , sòe chiah-ê kā kàu beh-sí beh-sí , tōa chiah-ê iā tio̍h tāng-siong . Piān Chong chiah óa khì chiong nn̄g chiah lóng tu̍h--sí ; kng tò-lâi ê sî , lâng m̄-chai , chin o-ló i , kóng i chi̍t ê lâng phah-sí nn̄g chiah hó͘ , hit-ê miâ-siaⁿ chiū chin tháu . 
Taⁿ bô-lūn toh-lo̍h chi̍t téng ê lâng teh chòe tāi-chì , m̄-thang it-bī khò ióng-béng , sái sèng-tē ngī-ngī beh chòe ; lóng tio̍h sûi-ki èng-piàn , khòaⁿ sî-sè chiah thang tín-tāng , chiū khah m̄-bián hùi siuⁿ chōe ê khùi-la̍t , koh sêng-kong iā tōa . 

Chhó͘-kok ū chi̍t ê lâng , sìⁿ Piān miâ Hô , tī soaⁿ-n̍i̍h tit-tio̍h chi̍t tè chho͘ ge̍k , chiū the̍h khì hiàn hō͘ Chhó͘-kok Lē-ông , kā i kóng , Lāi-bīn ū pó-ge̍k . Lē-ông kiò tok-ge̍k ê sai-hū lâi khòaⁿ ; hit-ê sai-hū kóng , Sī chi̍t tè chio̍h-thâu , thài ū sím-mi̍h kî-khá ? Lē-ông kóng Piān Hô sī khi-phiàn i , chiū chiong tò-kha kā chām-khí-lâi . Āu-lâi Lē-ông sí-khí , Bú-ông sòa-chiap lâi chē-ūi . Piān Hô koh chiong hit tè chho͘-ge̍k the̍h khì hiàn hō͘ Bú-ông . Bú-ông iû-gôan tiàu ge̍k-kang lâi khòaⁿ , iā kóng sī chio̍h-thâu . Bú-ông iā sí , chiū ōaⁿ Bûn-ông teh chē-ūi. Chit-ê Piān Hô chiah chiong hit tè ge̍k the̍h khì tī soaⁿ- kha , tī hia ti̍t-ti̍t khàu , chiok-chiok ū saⁿ-mî saⁿ-ji̍t , sīm-chì ba̍k-sái lâu-liáu , sòa lâu hui̍h chhut-lâi . Bûn-ông chiū kiò lâng khì mn̄g i , sī sím-mi̍h iân-kò͘ ? Kok-lāi ê lâng siū chām-kha ê hêng-hoa̍t sī chin chōe , lí siáⁿ-sū khàu kàu chit khóan ê chhám-chhoeh ? Piān Hô chiah kóng , Góa m̄ sī in-ūi teh khàu góa ê kha chām-khí-lâi , sī in-ūi bêng-bêng sī pó-ge̍k , lâi lia̍h chòe sī chio̍h-thâu , hiān-hiān sī láu-si̍t ōe , kā liáu chiah ōe chiah-n̍i̍h thòng-sim lah . Ông thiaⁿ-kìⁿ che ōe , chiū phài tok-ge̍k ê sai-hū , lâi bôa hit tè chio̍h-thâu , kó-jiân lāi-bīn hián chhut pó-ge̍k , sòa chiong hit tè ge̍k miâ kiò Hô--sī ê phek . Kàu Chîn Sí-hông ê sî , chiong hit tè phek khek chòe hông-tè ìn ; āu-lâi liû-thôan chòe kok-pó . 
Taⁿ Iâ-so͘ ê tō-lí , kiám m̄ sī bô tè thang chhú ê pó mah ? Iâ-so͘ ū kóng , Thian-kok sī chhin-chhiūⁿ khǹg tī hn̂g-n̍i̍h ê pó-pòe , lâng khòaⁿ-kìⁿ , chiū chiong i só͘ ū ê khì bōe , lâi bóe hit tè hn̂g . Khó-sioh lâng m̄-nā m̄ bat sī pó , hóan-tńg ēng chōe-chōe hāng lâi húi-pòng . Kàu-hōe chho͘-siat ê sî , tú-tio̍h chin chōe ê khún-tio̍k , siū chin chōe ê lêng-jio̍k ; m̄-nā chhin-chhiūⁿ Piān Hô hō͘ lâng chām kha nā-tiāⁿ , sīm-chì ū-ê pàng-sak sìⁿ-miā lâi kan-chèng tō-lí . Kai-chài thôan-tō ê lâng lóng bô lóe-chì , thâu-chêng-ê poa̍h-lo̍h-khì , āu-bīn-ê koh chān-khí-lâi . Só͘-í chit-tia̍p kàu-hōe ū thang chiah-n̍i̍h heng-ōng . Siat-sú lâng nā ōe chhin-chhiūⁿ Chhó͘ Bûn-ông ê khóan , chim-chiok lâi chhúi-mô͘ , chin ké liâm-piⁿ chiū bêng-pe̍k . 

Chāi-chá Sòng kok ū chi̍t ke-kháu put-chí gâu chòe hó-sū , ta̍k-hāng chiàu jîn-ài kong-gī lâi kiâⁿ . Keng-kè saⁿ tē lâng lóng bô kóe-ōaⁿ . Āu-lâi in chhù-n̍i̍h ū chi̍t chiah o͘-gû hut-jiân siⁿ chi̍t chiah pe̍h ê gû-á-kiáⁿ . Chiū khì mn̄g Khóng-chú ; Khóng-chú kóng , Che sī hó ê tiāu-thâu , thang ēng lâi chè-hiàn Siōng-tè . Kè ū chi̍t nî kú , in lāu-pē ê ba̍k-chiu iā bô chòe thiàⁿ , hut-jiân-kan chhiⁿ-mî khì . Hit chiah o͘-gû iū-koh siⁿ chi̍t chiah pe̍h gû-á-kiáⁿ . In lāu-pē kah in kiáⁿ khì mn̂g Khóng-chú ; in kiáⁿ chiū ìn i kóng , Kū-nî khì mn̄g i , kóng-liáu iā bô iáⁿ , koh hóan-tńg lí ê ba̍k-chiu iā bô khòaⁿ-kìⁿ , mi̍h-sái koh khì mn̄g i ? In lāu-pē chiū kóng , Sèng-jîn ê ōe sui-jiân chiām-sî bē èng-giām , āu-lâi tek-khak ū éng-hióng ; tāi-chì iáu-bē liáu , lí thang khì mn̄g i . I ê kiáⁿ chiū koh khì mn̄g Khóng-chú ; Khóng-chú iû-gôan kóng sī hó tiāu-thâu , kah in khì hiàn-chè hō͘ Siōng-tè . In kiáⁿ tò-lâi kā in lāu-pē kóng , iû-gôan chiàu Khóng-chú ê ōe khì kiâⁿ ; koh kè chi̍t nî , liân in kiáⁿ ê ba̍k-chiu iā sòa chhiⁿ-mî . 
Āu-lâi Chhó͘-kok niá peng lâi kong-phah Sòng kok , chiong siâⁿ-tî ûi-khùn chin kú , niû-chháu chia̍h kàu lóng chīn , peh-sìⁿ chiong in ê kiáⁿ ōaⁿ pa̍t lâng ê kiáⁿ thâi khí-lâi chia̍h ; in ūi ka-kī siⁿ ê , thâi bōe lo̍h chhiú . Bô chhâ-liāu chiū ēng sí-lâng ê kut-thâu lâi hiâⁿ ; ōe sio-thâi ê , lóng tio̍h khì kap tùi-te̍k chiap-tīn ; lâng sí chi̍t pòaⁿ khah ke , khòaⁿ he chhám á m̄ chhám ? Kai-chài in pē-á-kiáⁿ in-ūi lóng chhiⁿ-mî , bô tiàu khì chòe peng , chiah bô tú-tio̍h chit hō ê kan-khó͘ . Kàu āu-lâi Chhó͘-peng thè-khì , in pē-á-kiáⁿ ê ba̍k-chiu iā sòa hó-ló-khì lah .
Koh chi̍t hāng , Iông Hó͘ tī Ló͘-kok chòe jiáu-lōan ê sî , Ló͘-kok ê jîn-kun bēng-lēng chiong siâⁿ-mn̂g koaiⁿ-khí-lâi ; nā lia̍h tio̍h Iông Hó͘ ê , beh tāng-tāng siúⁿ in , nā pàng hō͘ cháu-khí , chiū beh tāng-tāng pān in ê chōe . Iông Hó͘ hō͘ lâng ûi-khùn tī lāi-bīn , bōe tit chhut-khì , chiū siūⁿ beh ēng kiàm koah âu lâi chū-chīn . Ū chit-ê kò͘ siâⁿ-mn̂g ê kā i kóng , Thiⁿ-kha-ē ê lō͘ chin chōe , mi̍h-sái tio̍h án-ni lâi kiâⁿ té-lō͘ ; góa pàng lí chhut-khì . Iông Hó͘ chiū kia̍h kiàm the̍h chhiuⁿ , phah chhut ûi-gōa lâi , cháu kàu siâⁿ-mn̂g kha , kò͘ siâⁿ-mn̂g ê chiū kā i khui . Iông Hó͘ beh chhut siâⁿ ê sî , hóan-tńg ēng chhiuⁿ tùi kò͘ siâⁿ-mn̂g-ê ê chhiú-tó͘ tu̍h chi̍t khang . Hit ê kò͘ siâⁿ-mn̂g ê kim-lāi àm-chīⁿ òan-hūn kóng , Chit-ê lâng iā chin bô gī , góa piàⁿ-miā lâi pàng i chhut-khì , i hóan-tńg kā góa tu̍h chit-ē , chit hō lâng tú-tio̍h chit hō ê chai-eh , sǹg sī eng-kai . 
Āu-lâi Ló͘-kok ê jîn-kun thiaⁿ-kìⁿ Iông Hó͘ í-keng cháu chhut siâⁿ gōa , chiū tōa siū-khì , mn̄g khòaⁿ tùi sím-mi̍h siâⁿ-mn̂g tô-cháu , chiū chiong kò͘ siâⁿ-mn̂g ê lóng-chóng lia̍h lâi ; nā khòaⁿ ū tio̍h-siong ê , chiū kóng sī ū kap Iông Hó͘ tí-te̍k tòng bōe tiâu , án-ni tio̍h tāng-tāng siúⁿ in ; bô tio̍h-siong ê , chiū gî in m̄ khéng chhut-la̍t , á-sī thau pàng i cháu , lóng kā i tāng-tāng hêng-hoa̍t . 
Taⁿ Sèng-keng ū kóng , Hōan-sū lóng kap sìn Chú ê lâng ū lī-ek . Án-ni thang chai lâng tī chit sè-kan , lóng tio̍h chīn-sim chun-thàn tō-lí lài chòe tāi-chì , bô-lūn tú-tio̍h sím-mi̍h hōan-lān kan-khó͘ , á-sī siū-tio̍h sím-mi̍h chhì-liān , bōe-ōe kóng-tit m̄-sī ka-kī ū sī-ek ê só͘-chāi . Khó-sioh ū chi̍t khóan chhián-kiàn ê lâng , nā tú-tio̍h khah bô chhèng-ì ê sū , á-sī gū-tio̍h sió-khóa ê chhì-liān , chiū òan-thiⁿ hūn-tōe , lóe chit-ê , mē hit-ê , kóng thiⁿ bô ba̍k-chiu , lâng bô kong-tō , siān-sim tó teh gō , ok-sim tì se-bō . Khiok m̄ chai só͘ tú-tio̍h ê hōan-lān kap só͘ siū ê chhì-liān , chiàⁿ sī i pún-sin tōa-tōa ū lī-ek ê só͘-chāi . 

Saⁿ chheng nî chêng , Chiu Bú-ông khí peng hoa̍t Tiū-ông . Kàu tek-sèng tò-lâi ê sî , ū tiàu nn̄g ê siū lia̍h ê peng-á lâi . Bú-ông mn̄g in kóng , Lín kok-n̍i̍h ū chhut sím-mi̍h kî-koài ê sū bô ? Chit-ê peng-á kóng , Góan kok-lāi kî-koài ê tāi-chì , chiū-sī chheng-thian pe̍k-ji̍t khòaⁿ-kìⁿ thiⁿ-téng ê chhiⁿ , ia̍h lo̍h âng-hō͘ chhin-chhiūⁿ lo̍h hui̍h ê khóan . Iáu chi̍t ê peng-á kóng , Chit-ê tāi-chí sui-jiân sū kî-koài , sǹg sī sió-khóa ; góan kok-n̍i̍h tē-it tōa kî-koài ê tāi-chì , chiū-sī kiáⁿ-jî m̄ thiaⁿ lāu-pē ê ōe , sió-tī m̄ thiaⁿ hiaⁿ-ko ê ōe , jîn-sîn m̄ thiaⁿ kun-ông ê ōe , chit hō chiah thang sǹg sī tōa kî-koài ê tāi-chì . Bú-ông thiaⁿ-kìⁿ chit hō ōe , chiū ngiauh-khí-lâi , kā hit-ê peng-á kiâⁿ chi̍t ê tōa lé . Che Bú-ông m̄ sī chun-kèng hit-ê lia̍h lâi ê peng-á , sī chun-kèng i só͘ kóng ê ōe . 
Taⁿ lán chia ê hū-jîn-lâng , bêng-bêng sī thiⁿ siⁿ chū-jiân chi̍t siang ōe kiâⁿ ōe cháu ê hó kha , khiok tian-tò hùi chin chōe sim-sîn , siū chin chōe kan-khó͘ thàng-thiàⁿ , lâi pa̍k kàu sòe-sòe-sòe , pháiⁿ kiâⁿ pháiⁿ ta̍h , ná chhin-chhiūⁿ tài-chi̍t ê khóan . Koh chi̍t hāng bêng-bêng sī tē-it to̍k , chin khò͘ chin kùi ê a-phiàn hun , khioh kā i khòaⁿ chòe thn̂g-tiⁿ bi̍t-tiⁿ ê mi̍h : chá-chá àm-àm , chhit-chông peh-chông , iā sī beh ó͘ lâi chia̍h , kheng-ka tōng-sàn , bó͘-kiáⁿ pàng-làng teh , iā bô iàu-kín . Ia̍h koh bêng-bêng sī chi̍t sin hit hō thô͘ chhio̍k , á sī chhâ khek , chóa kô͘ ê mi̍h , ū ba̍k-chiu bōe khòaⁿ , ū hī-khang bōe thiaⁿ , ū chhiù bōe kóng ōe , bô kêng bô siàⁿ ê ngó͘-siōng , khiok bô-lūn sī chun-kùi , hā-chiān , sòng-hiong , hó-gia̍h , ta-po͘ , cha-bó͘ , lāu-lâng gín-ná , gōng-ê sek-ê , ta̍k téng-hō ê lâng lóng teh liáu chîⁿ liáu kang khì kèng-pài i . Che kiám m̄ sī lán chia ê saⁿ hāng tē-it tōa kî-koài ê tāi-chì mah ? 

Chong Chiu tī Tiau-lêng ê só͘-chāi teh kiâⁿ-iû , khòaⁿ-kìⁿ tùi lâm-hng ū chi̍t chiah chhiok-chiáu pe lâi , si̍t tn̂g ū chhit chhioh , bak-chiu ê tōa beh kàu chi̍t chhùn ; pe lâi ê kî , tiû Chong Chiu ê thâu-khak kā kha̍p chi̍t-ē , chiah pe khì hioh tī bīn-thâu-chêng ê la̍t-chí chhiū n̍i̍h . Chong Chiu chiū kóng , Che sī sím-mi̍h chiáu , si̍t sui-jiân tn̂g , thài bōe liâm-chia̍p , ba̍k-chiu hiah tōa , khiok bô bêng-láng ? Chiū bi óa khì , siūⁿ beh ēng tōaⁿ-chí kā tōaⁿ . Hut-jiân khòaⁿ-kìⁿ chi̍t chiah am-pô͘-chê , hioh tī chhiū-téng ìm-ńg ê só͘-chāi , tōa-sòe siaⁿ thî kàu put-chí hó thiaⁿ , chhin-chhiūⁿ chin tek-koat è khóan ; khiok m̄ chai āu-bīn ū chi̍t chiah chháu-kâu beh lâi lia̍h i . Hit chiah chhiok-chiáu beh tok hit bé chháu-kâu ê kî , iā m̄ chai Chong Chiu ēng tōaⁿ-chí beh kā i tōaⁿ . Chong Chiu khòaⁿ chit hō khóan-sit , chiū chia̍h chi̍t kiaⁿ , chiah thó͘-khùi kóng , Sè-kan ta̍k hāng to sī án-ni , lóng sī kò͘ tī ba̍k-chiu chêng ê lī-ek , bô kò͘ āu-bīn ê hām-hāi ; góa nā kān-ta kò͘ beh tōaⁿ hit chiah chiáu , m̄ chai āu-bīn ū hó͘ á-sī sai beh lâi kā góa á bô . Chiū chiong tōaⁿ-chí kap keng siu-khí-lâi , kóaⁿ-kín cháu tò-khì . 
Taⁿ lūn-kàu sè-kan lâng , tāi-khài lóng sī án-ni ; ū-ê khò i kiông-béng lâi khi-hū nńg-chiáⁿ , ū-ê sī-tōa khi-hū sī-sòe , á sī hó-gia̍h khi-hū sòng-hiong , chun-kùi lêng-jio̍k pi-chiān ; chí-ū kò͘ ba̍k-chiu-chêng ê khòaⁿ oa̍h , lóng bô kò͘ āu-lâi ê hō hōan . Thài m̄ siūⁿ bô-lūn hō͘ lán àn-cháiⁿ-iūⁿ ê ū sè-le̍k , àn-cháiⁿ-iūⁿ ê hù-kùi , iā iáu ū chi̍t-ê koh-khah kiông , koh khah tōa , tē-it hù-kùi ê , khiā tī lán ê ka-chiah-āu teh kam-tok lán ? Sio̍k-gú kóng , Ok bé ok lâng khiâ ; koh kóng , Lâng beh hāi lâng Thiⁿ m̄-khéng , Thiⁿ beh hāi lâng tī ba̍k-chêng . Lâng nā siūⁿ kàu tùi thiⁿ-n̍i̍h ū Sōng-tè teh kàm-chhat , chiū ka-kī ê chōe , to bô tè thang siám-pī , beh thài ū êng thang khì khi-hū lâng leh ? 

Chong chú ê chheh ū kóng , Gô͘ ông ū chi̍t ji̍t tòa chin chōe kun-lâng , chiūⁿ-khì chi̍t chō kâu soaⁿ , khòaⁿ-kìⁿ soaⁿ-téng chin chōe kâu , put-chí hoaⁿ-hí . Hiah-ê kâu khòaⁿ-kìⁿ kui kûn ê lâng lâi , chiū sì-sòaⁿ lām-sám cháu , bi̍h tùi chhiū-nâ lāi ji̍p khì . To̍k-to̍k iáu ū chi̍t chiah kâu , chū-chū chāi-chāi , chhin-chhiūⁿ beh tián i ê pún-sū . Hit sî Gô͘ ông chiū hoat chi̍t ki chìⁿ , siòng cheng-cheng tùi hit chiah kâu , kā i siā-khì . Kâu khòaⁿ-kìⁿ Gô͘ ông cho̍h lâi ê chìⁿ put-chì kín , i iā bô chhiⁿ-cho̍h , bô kiaⁿ-hiâⁿ , hó-lé hó-lé tùi hit ki chìⁿ chiap-khí-lâi . Gô͘ ông khòaⁿ-kìⁿ án-ni , chiū hoan-hù kun-lâng tāi-ke kóaⁿ-kín lâi kā i cho̍h , liâm-piⁿ chiong hit chiah kâu kā siā sí . 
Lūn kàu sè-kan chiú , sek , châi , khì , í-ki̍p ōe hō͘ lâng hōan-chōe ê tāi-chì , lóng sī kúi-ông ê to̍k chìⁿ . Nā bêng-pe̍k tō-lí ê lâng , eng-kai tio̍h liōng-chá siám hō͘ hn̄g-hn̄g . Siat-sú ka-kī khò i chhong-bêng , tiâu-ì ài kap kúi-ông chòe-sńg kún-chhiò , i nā chìⁿ lâi , góa chiū chhun-chhiú lâi-khì chiap i . Che kiám m̄ sī bêng-bêng ka-kī beh khì thó sí mah ? Án-ni thâu-mn̂g teh chhì hé , tek-khak sī bô thang lâu teh . 
Góa iā ū nn̄g-saⁿ ê pêng-iú , tī cha̍p nî chêng ê sî , i khòaⁿ pa̍t lâng teh chia̍h a-phiàn hun , chiū ài óa khì bak ; góa chiū siông-siông teh kah in m̄-thang pìⁿ hit hō . In tāi-ke só͘ ìn sī chhin-chhiūⁿ put-chí ū pá-chhî ê khóan , kóng in phah-phún chōe nî lah , tek-khak m̄-bián kiaⁿ ōe tiâu . Bô siūⁿ chit kúi nî lâi , ta̍k ê lóng tiâu chin tōa , tāi-ke khiok iā chai tio̍h kóe , m̄-kú kóe lóng bōe tit khí-lâi . Sui-jiân bē kàu kheng-ka tōng-sán , chóng-sī āu-lâi m̄ chai beh cháiⁿ-iūⁿ ûi-chí ; phah-sǹg káⁿ bô sím-mi̍h bāng lah . 
Ia̍h ū lâng pêng-sò͘ chin láu-si̍t , lóng m̄ bat poa̍h-kiáu ; bô siūⁿ saⁿ kúi nî chêng , chia ū chhut chi̍t khóan seng-lí , kiò-chòe tēng-kî tu-sek bóe-bōe ; tāi-seng lâng bóe sió-khóa , ta̍uh-ta̍uh ū thàn tām-po̍h . Sio̍k-gú kóng , Poa̍h-kiáu ham-khak khí , chòe chha̍t thau mi bí . Ta̍k-ê ná poa̍h ná tōa ; keh nn̄g nî gōa , hut-jiân tú-tio̍h tōa hong-thai , tu-kè ti̍t-ti̍t lo̍h , khah sió pún ê , liáu kàu chhùn-chháu put liû ; ū chi̍t ê khah sió pún ê , liáu kàu chhùn-chháu put liû; ū chi̍t ê khah sió pún ê, kúi cha̍p bān gûn teh chòe seng-lí , iā in-ūi án-ni phah-thiah bōe ti̍t , chòe i cháu khì gōa-kok , liân-lūi hiah-ê tùi gûn-hâng kā i pó ke ê chin chōe lâng ; kî-û liáu gō͘ chhit bān gûn ê , iā ū cha̍p gōa ê . Tāi-seng teh bóe-bōe , ta̍k-ê iā chai che m̄ sī seng-lí , sī chhin-chhiūⁿ teh poa̍h-kiáu ; m̄-kú ta̍k ê khò in gâu siūⁿ , gâu phah-sǹg , ná chin ū pá-chhî ; khiok m̄ chai thiⁿ chòe tāi , hō͘ lâng lóng bōe phah-sǹg tit . Sio̍k-gú kóng , Lâng gâu , m̄-kú Thiⁿ beh chòe tùi-thâu ; iā kóng , Chîⁿ sì kha , lâng nn̄g kha . Chiàu khòaⁿ m̄-nā sì kha , kúi-nā cha̍p ki to ū , koh ū si̍t ōe pe , m̄ sī hō͘ lâng jip ōe tio̍h . 
Koh chi̍t hāng , Siōng-hái ū chi̍t ê tōa seng-lí lâng , tī hit só͘-chāi iā sī chin ū miâ-siaⁿ ê lâng ; i ū chi̍t ê kiáⁿ , iā chin chhut-la̍t chai-pôe , hō͘ i tha̍k-chheh , koh hō͘ i khí Tang-kiaⁿ liû-ha̍k . Tò-khì Siōng-hái ê sî , to jī-cha̍p gōa hè lah . Iā siūⁿ ài khì pún kok ta̍k séng iû-le̍k ; chiū tòa gûn tùi Hok-kiàn lo̍h-lâi . Koh bô lōa kú chiū ji̍p Kńg-tang khì . Hit sî chiū ū lâng chhōa i khì chhit-thô-keng sì-kòe kiâⁿ . I ka-kī iā siūⁿ che sǹg sī m̄ hó ê só͘-chāi , m̄-thang lâi khah-hó . Koh chi̍t-ē siūⁿ , góa ka-kī nā ū chiat-chè , beh thài ū iàu-kín . Bô siūⁿ tùi án-ni sòa chìm-chù lo̍h-khì . Tòa hia khai ge̍h gōa ji̍t kú , m̄-nā chîⁿ liáu nā-tiāⁿ , sòa kui seng-khu siⁿ kàu choan sī chhng , ná thái-ko ê chi̍t-iūⁿ . Hit sî chiah chai thang hóan-hóe , kóaⁿ-kín chē chûn beh tò-khì . Tī chûn-n̍i̍h ê sî , bô sím-mi̍h tāi-chì ; ka-kī siūⁿ kin-á-ji̍t pìⁿ kàu án-ni , thài ū bīn thang tò-khì kìⁿ lâng ? Chiū peh-chiūⁿ chûn-pho téng , thiàu tùi hái-n̍i̍h lo̍h-khì sí . Só͘-í kìⁿ-nā ōe hām-hāi lâng ê sū , chóng tio̍h tāi-seng siám lī i khah-hó . Sio̍k-gú kóng , Bo̍h-tit siⁿ thiàⁿ , khah-hó bat io̍h ; sī chin ū iáⁿ . 

Chāi-chá Khóng-chú tī Tîn , Chhài , nn̄g kok ê tiong-kan , tú-tio̍h jiáu-lōan ê sū , niû-si̍t lóng choa̍t-tn̄g ; saⁿ ji̍t bô chia̍h-tio̍h pòaⁿ lia̍p gō͘-kak . Hit sî Khóng-chú tó tī bîn-chhn̂g-n̍i̍h , Gân Hôe tī gōa-bīn tit-tio̍h tām-po̍h bí , chiū kóaⁿ-kín khì chú . Kàu beh se̍k ê sî , Khóng-chú khòaⁿ-kìⁿ Gân Hôe chhun-chhiú lo̍h-khì khaⁿ-á lāi , the̍h pn̄g khí-lâi chia̍h . Koh kè ū hiah kú , chiah sàng pn̄g lâi hō͘ Khóng-chú . Khóng-chú ké chòe bô khòaⁿ-kìⁿ , tiâu-kò͘-ì kóng , Góa bāng-kìⁿ chit-ê lâng ēng i chia̍h-liáu ê mi̍h hō͘ góa chia̍h . Gân Hôe ìn i kóng , M̄ sī , tú-á in-ūi ū chi̍t tè ian-thûn ka-la̍uh tī khaⁿ-á lāi , nā siūⁿ chiong án-ni khǹg teh , sī bô chheng-khì , nā chham hit jiah ê pn̄g hiat-ka̍k , iū chin phah-sńg , só͘-í góa chiah ni khí-lâi chia̍h . Khóng-chú thiaⁿ-liáu chiah thó͘-khùi kóng , Só͘ ōe sìn-tit ê sī ba̍k-chiu , nā-sī ba̍k-chiu iáu-bē kàu-gia̍h thang sìn ; só͘ ōe khò-tit ê sī sim , m̄-kú sim iû-gôan bô kàu-gia̍h thang khò . Lín chèng ha̍k-seng iàu-kín tio̍h ōe kì-tit chit chân tāi-chì , bat lâng chin-chiàⁿ m̄ sī iông-īⁿ . 
Taⁿ sio̍k-gú ū kóng , Pek-bûn put-jû it kiàn ; iā kóng , Ba̍k-chiu khòaⁿ-kìⁿ chiah ū si̍t-chāi , hī-khang thiaⁿ-liáu bōe chún-chîn tit . Nā chiàu téng-bīn ê kò͘-sū khòaⁿ-khí-lâi , m̄-tān-nā hī-khang thiaⁿ-kìⁿ sī bô iáⁿ , chiū sī chhin-ba̍k khòaⁿ-kìⁿ , iā iáu-bē ōe lia̍h chòe sī si̍t-chāi . Só͘-í lâng tī chit sè-kan lâi-óng kau-chiap , lóng tio̍h ài tāi-ke saⁿ khoan-iông , tāi-ke sio-niū , m̄-thang in-ūi chi̍t-tiám-á kió-khóa tāi-chì , chiū khǹg chi̍t ê òan-hūn tī sim-n̍i̍h ; á-sī in-ūi chi̍t pòaⁿ kù ōe m̄ sio tèng-thiaⁿ , chiū tāi-ke m̄ hó . Ū sî chin chōe tāi-chì , lán sui-jiân khòaⁿ-liáu chin chheng-chhó , thiaⁿ-liáu chin bêng-pe̍k , m̄-kú kiaⁿ-liáu hit lōe-tiong ê chin-chêng si̍t-ì , lán iáu-bē cha̍p-hūn siông-sè chai ; m̄ ta̍t-tio̍h hōan-sū siò-khòa niū lâng chi̍t-tiám-á , kiám m̄ sī séng chin chōe ê hôan-ló , iā bián-tit tāi-ke teh saⁿ-chiⁿ . Sio̍k-gú ū kóng , Khòaⁿ tāⁿ chhìn-hoe , kiám-chhái sī in-ūi án-ni . 

Chiàn-kok ê sî , Tì Pek ū ēng peng khì kong-bia̍t in sìⁿ Hōan-ê . Hit sî ū chi̍t ê lâng khì thau-the̍h sìⁿ Hōan-ê ê lêng , ( chiū-sī chhin-chhiūⁿ giâng-á ê khóan , chóng-sī khah tōa ki ) . Hit ê chha̍t giâ-khí-lâi pē tī keng-thâu téng chiū tōa pō͘ cháu . Hit lêng-lāi ê chi̍h kha̍p-tio̍h lêng chiū gin-giang háu ; chha̍t chi̍t-ē thiaⁿ-kìⁿ , chiū siūⁿ kiaⁿ-liáu pa̍t lâng tek-khak iā thiaⁿ ōe tio̍h , chiū kóaⁿ-kín tùi ka-kī ê hī-khang am-teh , ka-kī chiū khah bô thiaⁿ-kìⁿ , iā siūⁿ pa̍t lâng sī thiaⁿ bōe tio̍h . Che kiám m̄ sī gōng kàu bōe hiáu-tit thang kóng mah ? 
Taⁿ nā lūn kàu sè-kan iā chin chōe chit khóan ê lâng , ta̍k hāng khui-sim-sū to káⁿ chòe ; ia̍h nā tī chèng lâng ê bīn-chêng , chiū ēng chōe-chōe hong-hoat lâi jia-khàm , lia̍h chòe lâng lóng m̄ chai , che kiám m̄ sī chhin-chhiūⁿ Iám-ní tō lêng ê kiàn-sek mah ? Sio̍k-gú ū kóng , Koe-nn̄g ba̍t-ba̍t to ū phāng ; iā kóng , Ài-tit lâng m̄ chai , tû-hui lán bô chòe . Só͘-í chin-chiàⁿ kun-chú ê lâng , sui-jiân ka-kī chi̍t lâng chē tī chhù-lāi , iā sī m̄ káⁿ chûn chi̍t-tiám ê pháiⁿ liām-thâu ; put-kò sī kín-bān , tek-khak ū lâng chai ê sî-ji̍t . Hô-hòng tī koâiⁿ-koâiⁿ ū chi̍t ê Siōng-tè teh kàm-chhat ; lán sim-lāi teh siūⁿ , chhùi bē kóng , kha bē kiâⁿ , I chiū í-keng chai . Án-ni chòe lâng kiám m̄ tio̍h sî-sî khek-khek lâi sió-sim mah ? 

Hàn Bú-tè ū chi̍t ji̍t kap hiah-ê jîn-sîn teh lūn-khí siòng-chheh ê ōe kóng , Lâng phīⁿ-ē jîn-tiong nā tn̂g ū chi̍t chhùn , chiū ū chi̍t pah nî ê hè-siū . Hit-sî Tong-hong Sok tī piⁿ-á , thiaⁿ-liáu chiū tōa chhiò , ha̍h-ha̍h háu . Ū kun-siû hông-tè ê lâng chhut chàu kóng , Tong-hong Sok chhiò kàu án-ni , sī bô kèng jîn-kun ê lé-sò͘ . Tong-hong Sok thiaⁿ-liáu chiū chiong ka-kī ê bō thǹg-khí-lâi , ( sit-lé siā-chōe ê sî tio̍h thǹg bō-á ) , kóng , Sîn m̄-káⁿ chhiò pè-hā , sī teh chhiò Phîⁿ-chó͘ ê bīn chin tn̂g . Bú-tè chiū mn̄g i kóng , Lí thài-ē chai Phîⁿ-chó͘ ê bīn tn̂g leh ? Tong-hong Sok ìn kóng , Phîⁿ-chó͘ chia̍h peh-pah hè , nā chiàu pè-hā kóng án-ni , chiū i ê jîn-tiong ū peh chhùn tn̂g ; koh chham chhùi-ē-táu , hia̍h-á , phīⁿ , chòe chi̍t-ē sǹg , i ê bīn kiám m̄ sī tn̄g-gōa tn̂g mah ? Bú-tè thiaⁿ-liáu , iā sòa tōa chhiò . 
Hiān-sî ê lâng khah chōe iáu sī kóng siòng-miā ê sū sī ū iáⁿ . Khiok nā sī lâng ê hoaⁿ-hí , khoài-lo̍k , iu-chhiû , ut-būn , í-ki̍p chhong-bêng gû-gōng , tì-sek , ham-bān , che tùi bīn lâi siòng , ū tām-po̍h khòaⁿ ōe chhut . Nā lūn kàu sù-chi ngó͘-koan , ōe hun-piat lâng ê hó-pháiⁿ , á-sī kóng sím-mi̍h , lâm kiuⁿ-gê , lú ō͘-nn̄g , chiah sī hù-kiù , che kiám bô tú-hó chhin-chhiūⁿ téng-bīn só͘ kóng hit khóan ê hó chhiò ? Sio̍k-gú kóng , Siōng tè sim tńg ; khó-kiàn lâng nā ū hó ê sim , chū-jiân ōe hoat-chhut chi̍t khóan hó ê siōng ; nā ū pháiⁿ ê sim , chiū ōe hoat-chhut hit khóan pháiⁿ ê siōng . Só͘-í lâng ài beh ū hó ê siōng , tāi-seng sim-lāi tio̍h chûn ū chi̍t-tiám hó ê sim . Lâng kóng , Pháiⁿ-bīn-chhiuⁿ , pháiⁿ-bīn-chhiuⁿ ; nā sī bô jîn-chû ê lâng , siông-siông ū hián-chhut chit khóan ê bīn-māu ; m̄-kú iā ū kóng , Chha̍t sim hê-siūⁿ bīn ; án-ni thang chai siòng-su ê ōe lóng sī pe̍h-chha̍t liáu-liáu . 

Lâm-pak tiâu ê sî , pak-hng Thó͘-kok-hūn ê ông , miâ-kiò A-chhâ , ū jī-cha̍p ê kiáⁿ . Kàu i phòa-pīⁿ siong-tiōng , chai-kiò i ōe sí , hit-tia̍p chiū hoan-hù i hiah-ê kiáⁿ kok lâng kia̍h chi̍t ki chìⁿ lâi . Tāi-ke chiū kia̍h lâi hō͘ i . A-chhâ chiū kia̍h chi̍t ki hō͘ i ê kiáⁿ , miâ Bō͘-lī-iân , kiò i at khòaⁿ-bāi teh ; hit ki chìⁿ chi̍t-ē at chiū tn̄g . Chiū koh kah i chiong cha̍p-káu ki chìⁿ la̍k chòe chi̍t-ē , at-khòaⁿ leh ; sui-jiân chin ēng la̍t , iā sī at bōe tn̄g . A-chhâ chiah hoan-hù i hiah-ê kiáⁿ kóng , Lín chiah-ê iàu-kín iàu-kín tio̍h ōe kì-tit ko͘-toaⁿ chi̍t ki , sī khoài-khoài chi̍h , nā la̍k chòe chi̍t-ē , chiū oh-tit at . Lín tio̍h tâng-sim hia̍p-le̍k , chiah ōe pó-tit kok-ka . Kóng-liáu chiū kè-sin khì . 
Taⁿ sè-kan sū bô-lūn chòe sím-mi̍h , lóng tio̍h ōe tâng-sim hia̍p-le̍k , chiah chòe ōe chiâⁿ . Lâng kóng , Ka hô , bān-sū sêng , si̍t-chāi kài ū iáⁿ . Chhì-khóaⁿ ke-lāi nā teh heng-ōng ê sî , lāi-bīn sui-jiân chin chōe lâng , iā lóng kui-kui kú-kú , tōa ùi tōa , sòe ùi sòe , saⁿ chhûn saⁿ kèng , tāi-ke hô-hó , jīn-chit chòe in ê kang . Iā nā ke-lāi put-bo̍k , ta̍k-ji̍t chháu-nāu , sui-jiân hit sî iáu hó-khòaⁿ , koh m̄-bián jōa kú , tek-khak ōe pāi ; che sī tiāⁿ-tio̍h ê lí-khì . chhin-chhiūⁿ Tiong-kok sui kóng sī kiōng-hô , m̄-kú lâng ê sim lóng bô kiōng-hô , só͘-í keng-kè chit gō͘ nî kú , kok-lāi iû-gôan iáu-bē pêng-chēng . 
Ia̍h chiū-sī lán ê kàu-hōe , kèng koh khah tio̍h án-ni . In-ūi lâng tī chit sè-kan , bōe bián-tit tio̍h chīn chòe-lâng ê pún-hūn ; teh ho̍k-sāi Siōng-tè , siat-hoat kàu-hōe , iā tio̍h tâng-sim hia̍p-le̍k , kàu-hōe chiah ōe heng-ōng , kok lâng chīn in ê sim , thàn Iâ-so͘ Ki-tok só͘ kóng ê ōe , lín ê lāi-bīn eng-kai tio̍h ū iâm , iā tāi-ke tio̍h saⁿ hô-hó , án-ni lâi kiâⁿ . 

Chāi-chá Chê Hôan-kong ài chhēng chí-sek ê i-ho̍k , in kok-lāi ê jîn-sîn peh-sìⁿ iā lóng chin hoaⁿ-hí chhēng chí-sek ê saⁿ-á-khò͘ . Tng hit sî chí-sek ê pò͘-lūi , pí pa̍t-mi̍h sek-ê ê kè-chîⁿ , ke kùi ū gō͘ pē . Hôan-kong sim-lāi put-chí iu-chhiû , chiū tùi i ê cháiⁿ-siòng Kóan Tiōng kóng , Góa ài chhēng chí-sek-ê m̄-kú chí-sek-ê chin kùi , hiān-chāi thong kok è peh-sìⁿ , ta̍k-ê to hoaⁿ-hí chhēng chí-sek , góa beh ēng sím-mi̍h hoat-tō͘ lâi kìm-chí in leh ? Kóan Tiōng kóng , Kun thài m̄ ka-kī tāi-seng bo̍h-tit chhēng chí-sek ê , chhì-khòan-māi leh ? Iā nā tùi sin-piⁿ kun-tè ê lâng , chiū kā in kóng , Góa put-chí m̄ ài phīⁿ-tio̍h chit hō chí-sek ê bī , sī chin m̄ hó ; siat-sú thài-kàm nā chhēng chí-sek ê saⁿ lâi , tio̍h kā i kóng , Lí thè-khì kúi hoa̍h , góa put-chí m̄ ài phīⁿ-tio̍h chí-sek ê khì-bī . Hôan-kong hit sî chiū ìn i kóng , Hó , góa beh chiàu lí ê ōe lâi chhì-khòaⁿ-māi . Kó͘-jiân tng hi̍t ji̍t tī i ê keng-lāi , chiū bô ū chhēng chí-sek ê i-ho̍k ê ; tē-jī ji̍t , chiū siâⁿ-lāi iā bô lâng beh chhēng ; tē-saⁿ ji̍t chiū kok-lāi ê lâng , lóng bô beh chhēng chí-sek ê i-ho̍k lah . 
Chheh-n̍i̍h ū kóng , in ê seng-khu nā chòe tit chiàⁿ , iáu-bē chhut bēng-lēng lâng chiū tè i lâi kiâⁿ ; in pún-sin nā chòe put chèng , sui-jiân ū bēng-lēng , lâng iā m̄ án-ni kiâⁿ . Hiān-sî iáu ū kóa hit hō lâng , to̍k-to̍k khǹg lâng tio̍h thiàⁿ lâng chhin-chhiūⁿ ka-kī , ia̍h ka-kī iū bô án-ni chòe ; khǹg lâng tio̍h hóan-hóe jīn-chōe , ka-kī iū bô án-ni kiâⁿ ; khǹg lâng m̄-thang tham-châi kóng pe̍h-chha̍t , m̄-kú ka-kī chin tham-châi , ài kóng pe̍h-chha̍t . Án-ni nā lán ka-kī bô seng kiâⁿ chhut-lâi , só͘ khǹg lâng ê ōe , kiám ū lâng beh thiaⁿ lán mah ? Só͘-í lán kàu-hōe ê pêng-iú teh kiâⁿ-ta̍h , chám-jiân tio̍h chin sòe-jī , chiah bōe chó͘-gāi-tio̍h tō-lí ê chìn-pō͘ . 

Chi-ná Tông-tiâu ê sî , ū chi̍t ê tāi-sîn sìⁿ Pôe miâ Tō͘ , in-ūi hong kong-chiok tī Chìn ê só͘-chāi , só͘-í lâng kóng Pôe Chìn-kong . Ū chi̍t ji̍t hut-jiân kâng lâi pò i jóng , Lí ê ìn phah-m̄-kìⁿ lah . Piⁿ-á ê lâng thiaⁿ-kìⁿ án-ni , tāi-ke tōa kiaⁿ , bīn lóng sit-sek . ( Kò͘-chá chòe koaⁿ ê lâng ìn nā phah-m̄-kìⁿ , koaⁿ liáu bōe soah tit , ū sî ōe ū chōe ) . To̍k-to̍k Chìn-kong lóng bô sím-mi̍h khòa-ì , iû-gôan kiò lâng pī-pān iân-sia̍h lâi chhiáⁿ lâng-kheh , hoaⁿ-hoaⁿ hí-hí , lóng bô hôan-ló . Chèng-lâng m̄ chai i ê ì-sù , put-chí kî-koài . Kàu pòaⁿ-mî ê sî , hut-jiân ū lâng lâi kā i kóng , ìn koh tī-teh lah . Chìn-kong iā hô hoaⁿ-hí ê khóan . Āu-lâi ū lâng mn̄g i kóng , Àn-cháiⁿ-iūⁿ lí thài án-ni ? Chìn-kong chiah kóng , Che ìn put-kò sī gê-ia̍h thau-the̍h khì ēng chi̍t-ē ; khoaⁿ-khoaⁿ-sī chū-jiân ka-kī koh the̍h-lâi hē-teh ; nā-sī chhiⁿ-kông chhē , pek siuⁿ kín , kiaⁿ-liáu thau-the̍h ìn ê lâng bô hoat-tō͘ thang the̍h tò-tńg-lâi , tek-khak chiong ìn hiat lo̍h chúi-n̍i̍h , á-sī hé-n̍i̍h sio ; ( in-ūi thau-the̍h ìn ê lâng sī sí chōe ) ; án-ni chiū bô hoat-tō͘ thang chhē liáu . 
Téng-bīn chit chat ê kò͘-sū , m̄ sī kah lâng hōan-sū pàng bô-iàu bô-kín , sī kóng bô-lūn tú-tio̍h sím-mi̍h kín-kip ê tāi-chì , lóng tio̍h sim-koaⁿ lia̍h-tiāⁿ phah-sǹg hō͘ hó , m̄-thang pak-lāi jû chhiáng-chhiáng , chhiⁿ-kông ti̍t-ti̍t pek , chiū bô iàu-kín ê tāi-chì , iā lōng-chhut chin tōa ê sū lâi . Ū sî kò-jîn ê tāi-chì , pek kàu chū-chīn ; iā nā khah thôan-thé ê sū , chiū pek kàu pìⁿ chiâⁿ hóan-pōan ê tōa chōe . Siông-siông bat khòaⁿ lâng ka-kī pháiⁿ kí-tî , mi̍h siu-liáu bōe kì-tit , lām-sám bû-lōa lâng , hāi lâng khì siū chin chōe ê kan-khó͘ ; kàu āu-lâi koh chhē tio̍h , i iā m̄ jīn ka-kī m̄ tio̍h , hóan-tńg gî sī hit-ê lâng the̍h-lâi chhàng-teh hêng i . Sio̍k-gú kóng , Kín-sū khoaⁿ pān ; khó-kiàn sèng-tē siuⁿ-kip ê lâng , kài gâu lòng- phòa tāi-chì . 

Chong Chiu ke̍k sòng-hiong ê sî-chūn khì kìⁿ Kam Hô-hô͘ , kiû beh kā i chioh tām-po̍h bí-niû . Kam Hô-hô͘ kóng , Chhiáⁿ thèng-hāu teh , koh keh bô kúi ji̍t , góa beh tit-tio̍h chi̍t ê khah-hó tōe-hng ê kheh , góa chiah saⁿ pah ê gûn chioh lí ; án-ni hó m̄ ? Chong Chiu thiaⁿ-liáu m̄ hoaⁿ-hí , chiū siat chi̍t ê phì-jū kóng , Góa chā-ji̍t lâi ê sî , tī lō͘-n̍i̍h ū thiaⁿ-kìⁿ teh âu-kiò ê siaⁿ-im , góa chiū sì-kòe khòaⁿ , khòaⁿ to bô lâng , gôan-lâi sī tī chhia-lō͘-kau n̍i̍h , ū chi̍t bé chit-á-hî teh âu-kiò . Góa chiū mn̄g i kóng , Lí àn-cháiⁿ-iūⁿ thài lâi tiàm chia ? Kiò góa beh sím-mi̍h sū ? Hit ê chit-á-hî kóng , Góa sī Tang-hái ê phó-sîn , lí khéng ēng chi̍t chin chúi , á-sī chi̍t táu chúi , lâi kiù góa ê oa̍h-miā bô ? Góa chiū kā i kóng . Chhiáⁿ thèng-hāu teh , góa beh lo̍h lâm khì kiâⁿ-iû , chiah khǹg Gô͘ Oa̍t nn̄g kok ê ông , chiong Se-kang ê chúi khui hō͘ thàu lâi , thang ngiâ-chi̍h lí tò-khì hái-n̍i̍h , án-ni hó m̄ ? Hit chiah chit-á-hî siū-khì kóng , Góa put-kò chi̍t sî chhàu-khiáu tú-tio̍h chit hō ê kan-lân , chí-ū beh kiû chi̍t chin á-sī chi̍t táu ê chúi , chi̍t tiâu miā chiū ōe óah ; nā chiàu lí kóng , Put-jû khì koe-chhī-n̍i̍h ê hî-pó͘ tiàm , khòaⁿ góa chiū hó . 
Taⁿ lūn-kàu hiān-sî ê sòng-hiong lâng , iā chin chōe lóng bōe sǹg tit . Hit tiong-kan ū kóa sī in-ūi phiâu , tó͘ , ím lâi tì-kàu án-ni , sǹg sī chū-chok chū-siū , che m̄-bián kóng ; iā ū kóa sī tài-chi̍t , khê-kha , phòa-siùⁿ , thái-ko , chhiⁿ-mî , á-sī ko͘-khó͘ ê lāu-lâng , in-ūi put-hēng lâi tì-kàu án-ni . Ū kóa hō͘ chû-hūi-īⁿ siu-lông khì ; m̄-kú iáu chin-chōe , koaⁿ-hú chiàu-kò͘ thài ōe chiâu tio̍h ? Án-ni tek-khak tio̍h khò chiah-ê ū chîⁿ ê lâng , chiàu in é le̍k-liōng , thàn hit-ê sî-ki lâi pang-chān in , hō͘ in chek-siáu sêng to , ōe tàng tō͘ ji̍t . Nā beh phah-ka-la̍uh chi̍t-lia̍p pn̄g-lia̍p , kòng-sí saⁿ chiah káu . Tng lâng bīn-chêng kóng , Sī góa the̍h bōe khí ; nā bô , góa to kam-gōan chòe hó-sū ; án-ni kiám m̄ sī kap téng-bīn hit-ê kò͘-sū sio-siāng mah ? Sèng-keng Má-thài 25 chiuⁿ 42 ~ 45 chat kóng , in-ūi góa iau , lín m̄ bat hō͘ góa chia̍h ; góa chhùi-ta , lín m̄ bat hō͘ góa lim ; góa chhut-gōa , lín m̄ bat hō͘ góa tòa , góa thǹg-pak-theh , lín m̄ bat hō͘ góa chhēng ; góa phòa-pīⁿ kap tī kaⁿ-n̍i̍h , lín m̄ bat khòaⁿ-kò͘ góa . In iā beh ìn kóng , Chú ah , góan sím-mi̍h sî khòaⁿ-kìⁿ lí iau , á-sī chhùi-ta , á-sī chhut-gōa , á-sī thǹg-pak-theh , á-sī phòa-pīⁿ , á-sī tī kaⁿ-n̍i̍h , lâi bô ho̍k-sāi lí ah ? I chiū beh ìn i kóng , Góa si̍t-chāi kā lín kóng , Lín kì-jiân bô kiâⁿ i tī chiah-ê chì-bî-sòe-ê ê chi̍t ê , chiū-sī bô kiâⁿ i tī góa .

Tiong-kok ê pak-hng , óa-kūn gōa-kok ê pian-kài , miâ kiò Sài-chiūⁿ . Tī kó͘-chá ê sî , hit só͘-chāi ū chi̍t ê lāu-lâng , in tau chhī chi̍t chiah bé , bô tiuⁿ-tî sòa phah-m̄-kìⁿ , tāi-khài sī cháu tùi pak-pêng Ô͘-jîn ê tōe-hng khì . Lâng chiū lâi thàm i , sòa kā i an-ùi . Hit ê lāu-lâng kóng , Chit-ê tāi-chì bô tek-khak ; sī hok-khì iā káⁿ . Kè bô kúi ge̍h-ji̍t , hit chiah sit-lo̍h-khì ê bé , hut-jiân chham chi̍t chiah Ô͘-jîn ê bé saⁿ-kap tò-lâi . Lâng chiū lóng lâi khòaⁿ , iā sòa kā i kiong-hí . Hit ê lāu-lâng kóng , Chit-ê tāi-chì bô tek-khak ; sī chai-ē iā káⁿ . Āu-lâi i ê kiáⁿ siông-siông ài khiâ hit chiah bé ; ū chi̍t ji̍t m̄ tú-hó khì hō͘ poa̍h-lo̍h-lâi , kha-kut sòa siàng tn̄g-khì . Chèng lâng iū lâi thàm-bāi i , sòa kā i an-ui . Hit ê lāu-lâng kóng , Chit hō tāi-chì bô tek-khak ; sī hok-khì iā káⁿ . Koh keh chiâⁿ nî kú , Ô͘-jîn niá chin chōe peng , kong-phah ji̍p Sài-chiūⁿ , kìⁿ-nā siàu-liân lâng , lóng tio̍h kia̍h ke-si khì kap Ô͘-jîn saⁿ-thâi . Tng hit-sî Sài-chiūⁿ ê lâng , cha̍p hūn sí káu hūn khah ke khì . Chí-ū chit-ê pái-kha ê in pē kiáⁿ tit-tio̍h pó-chôan in ê sìⁿ-miā . 
Chiàu téng-bīn ê khóan kā i khòaⁿ , lâng tī chit sè-kan , tit-tio̍h hok-khì , iā m̄-bián hoaⁿ-hí , tú-tio̍h chai-ê , iā m̄-bián hôan-ló ; tio̍h ài chai hok-khì ê lāi-bīn , iā ū chai-ē , chai-ē ê tiong-kan , iû-gôan ū hok-khì . Lâng nā ōe bêng-pe̍k chit-ê tō-lí , chiū put-lūn tī sím-mi̍h só͘-chāi , tī sím-mi̍h sî , sim-koaⁿ bô m̄ pêng-an khoài-lo̍k . 

Tiū-ông ū chi̍t ji̍t tit-tio̍h chi̍t siang chhiūⁿ-gê ê tī , i ê jîn-sîn Kî Chú khòaⁿ-liáu put-chí iu-būn kiaⁿ-hiâⁿ . Lâng mn̄g i kóng , Che sǹg bô sím-mi̍h iàu-kín ê sū , àn-cháiⁿ-iūⁿ lí iā kiaⁿ kàu án-ni ? Kî Chú chiah kóng , in-ūi lâng nā ū chit hō gê-tī , chiū m̄ koh ēng chho͘-hûi ê chiú-poe , tek-khak tio̍h ēng ge̍k-poe lâi phòe i . Kàu ū gê-tī ge̍k-poe , chiū m̄ koh chiah hit hō chho͘-chhài piān-pn̄g lah ; tek-khak ōe beh chia̍h hiah-ê san-tin hái-bī . Nā chia̍h san-tin hái-bī , chiū m̄ khéng koh chhēng chit hō chho͘-pò͘ in-chiûⁿ , tio̍h hit hō lêng-lô pháng-si tiû-tōan chiah beh chhēng . Nā kàu chia̍h chhēng hiah hó , chiū m̄ khéng koh khiā chit hō m̄-chiâⁿ chhù , tek-khak tio̍h khiā koâiⁿ lâu tōa chhù ; án-ni ná khì ná chhia-hôa , m̄ chai beh kàu toh-lo̍h ûi-chí . Āu-lâi Tiū-ông kó-jiân chin chhia-chhí , lóng bô chiàu-kò͘ peh-sìⁿ , tì-kàu hō͘ Chiu Bú-ông bia̍t-khì . 
Kó͘ lâng giân kóng , Ài chhēng ê ài iô , ài chia̍h ê ài phiô . In-ūi ū lâng iā khioh sio̍k-gú khí-lâi kóng , Sin-n̍i̍h bô i , pī lâng khi , khiok iā ū iáⁿ ; bô-lūn sím-mi̍h só͘-chāi , lóng sī án-ni . Só͘-í tāi-ke ná tàu ná chhia-hôa . Kî-si̍t lâng teh khiā-khí ê só͘-chāi , kap chia̍h chhēng ê sū , chì-hó sī tio̍h chôe-cháⁿ chheng-khì chòe iàu-kín ; chhian-bān m̄-thang him-siān pa̍t lâng ê hôan-hoa . In-ūi nā ū chi̍t khóan ê hó mi̍h , tek-khak tio̍h chhē pa̍t hāng hó mi̍h lâi phòe i ; nā bô , to thīn bōe kè . Chhin-chhiūⁿ góa bêng khòaⁿ-kìⁿ chi̍t lâng , ūi-tio̍h chián-hoat , iā tè lâng chòe chi̍t su pòaⁿ-lé-ho̍k , khiok iā ū bō-á , m̄-kú iáu khiàm chi̍t siang hó ê phê-ôe ; kàu chiaⁿ ge̍h ê chhoe it , tāi-ke teh chng , chóng-sī i iáu khiàm chit hāng chiū bōe ēng-tit , khah kan-khó͘ iā tio̍h bóe lâi thiⁿ . Só͘-í ū khûn-khiām hó-tek ê lâng , tek-khak tio̍h tùi sió-khóa ê sū lâi jīn-chin . 

Chāi-chá ū chi̍t ê lâng , ka-kī kóng , i bat bōe sí ê hong-hoat . Ian ông thiaⁿ-kìⁿ , sûi-sî chhe lâng khì mn̄g i khòaⁿ tio̍h ēng sím-mi̍h hoat-tō͘ . Khó-sioh hit-ê sù-chiá tī lō͘-n̍i̍h tam-koh , iáu-bē kàu tè , hit-ê kóng ū bōe sí ê hong-hoat ê lâng í-keng sí khì , sòa bōe thang tit-tio̍h . Ian ông put-chí siū-khì hit-ê hōng chhe ê lâng , kóng i tī lō͘-n̍i̍h iân-chhiân , tì-kàu bōe thang tit-tio̍h hit hō bōe sí ê hong-hoat ; chiū beh thâi hit-ê hō͘ i chhe ê lâng . Āu-lâi ū chi̍t ê jîn-sîn khó͘-khǹg Ian ông kóng , Sí-sit sī lâng só͘ kiaⁿ-hiâⁿ , sìⁿ-miā sī lâng só͘ tùi-tiōng . Taⁿ hit-ê lâng ka-kī to í-keng sí-khì-liáu , àn-cháiⁿ-iūⁿ ū hong-hoat thang hō͘ ông bōe sí leh ? 
Tong-sî iā ū chi̍t ê lâng , miâ kiò Chê Chú , iā beh o̍h chit hō bōe sí ê hong-hoat ; thiaⁿ-kìⁿ hit-ê lâng sí , chiū put-chí iu-būn hôan-ló . Hù chú thiaⁿ-kìⁿ chiū thí-chhiò i kóng , Lí beh o̍h bōe sí ê hong-hoat , ia̍h hit-ê beh kà lí ê sian-siⁿ í-keng to sí-khì lah , lí iáu teh thòe i iu-būn , m̄ chai lí sī beh o̍h i sím-mi̍h leh ? 
Taⁿ hiān-sî ê lâng só͘ teh ho̍k-sāi it-khài ê ngó͘-siōng , iā kóng sī kó͘-chá ê tiong-sîn hàu-chú ; chhin-chhiūⁿTiuⁿ Sûn chòe To͘-thian Tāi-tè , Tiuⁿ Gî chòe gio̍k-hông Tāi-tè , Lí Jîn chòe Thài-siōng Ló-kun , Lâu Tiông-seng chòe Chin-bú Tāi-tè , Tân Chú-chhun chòe Bûn-chhiong Tè-kun , Tiō Kong-bêng chòe Châi-sîn Phô͘-sat , Lîm Be̍k-á-ché chòe Thian-siōng Sèng-bú , Koan Ú chòe Hia̍p-thian Tāi-tè , Tiuⁿ Tō-lêng chòe Thian-su , Sek-khia-bô͘-nî chòe Pu̍t-chó͘ ; chhin-chhiūⁿ chiah-ê kóng bōe tit liáu , m̄-bián kóng he sī thô͘-chhio̍k chhâ khek ê , bô-lêng bô-siàⁿ , chiū-sī siat-sú kó-jiân in hiah-ê lâng lóng iáu tī sè-kan , in iā bōe ōe siáⁿ-sù lâng ê siⁿ-sí hō-hok , in-ūi in ka-kī ê siⁿ-sí hō-hok , siōng-chhiáⁿ bōe ōe ka-kī chòe-chú tit , beh thài ōe kóan lâng ê siⁿ-sí hō-hok leh ? Hô-hòng in í-keng sí-khì káng chheng nî kú , liân-tàu sí-liáu koh khah ū châi-lêng pún-sū mah ? Tek-khak bô chit tiâu lí , tek-khak bô chit tiâu lí . 

Kó͘-chá ê sî , Ian kok ū chi̍t ê châi-tiāu ê lâng , miâ kiò Ga̍k Gē . I liân-ha̍p Chîn , Chhó͘ , Hân , Tiō , Gūi , gō͘ kok ê peng , lâi kong-phah Chê kok . Chê ông bēng-lēng Chhiok-chú khì tí-te̍k in ; hoan-hù Chhiok-chú kóng , Lí tio̍h kap i kau-chiàn , thâi kàu ōe iâⁿ tùi-te̍k ; nā bô , góa beh bia̍t lí ê ke-kòan , kui chong-cho̍k chòe chi̍t-ê thâi , liân lín chó͘-kong ê hûn-bong to beh ku̍t-khí-lâi . Chhiok-chú àm-chīⁿ siūⁿ kóng , ēng chi̍t kok ê peng , beh tù la̍k kok thài tòng ōe tiâu ? Nā kiû bōe thâi-su chiū hó , niá káⁿ ǹg-bāng iâⁿ in ? Kàu lióng-pêng chiap tīn ê sî , Chhiok-chú kóaⁿ-kín chhut bēng thè peng , in-ūi kiaⁿ-liáu thâi-su . Beh siáⁿ chai la̍k kok ê peng , chiong án-ni chòe chi̍t-ē hām óa-lâi . Chê peng tōa pāi ; Chhiok-chú tan-jîn to̍k-bé , cháu kàu put ti khì hiòng . Hit-sî iáu ū chi̍t ê chiòng , miâ kiò Ta̍t-chú , chiong hiah-ê pāi peng koh chi̍p chòe-tui ; in-ūi kun-hiòng put chiok , chhe lâng khì tùi Chê-ông niá gûn . Chê-ông siū-khì kóng , Chit hō bô lō͘-ēng ê peng , iáu teh ǹg-bāng góa hoat hiòng hō͘ in mah ? Bô , bô , bô . Āu-lâi Ta̍t-chú ê peng , kap Ga̍k Gē kau-chiàn , kun-peng lóng bô thang chia̍h , sim-koaⁿ chiū lōan , só͘-í Chê koh thâi su ; Ta̍t-chú sòa tīn bông . La̍k kok ê peng thàn chit-ê sè , chiàm chhit-cha̍p gōa ê siâⁿ-tî ; liân Chê kok ê kiaⁿ-siâⁿ iā phòa ; kok-khò͘ ê kim-gûn châi-pó , lóng hō͘ in poaⁿ liáu-liáu . Chê ông cháu-khì tī kú-siâⁿ n̍i̍h ; āu-lâi iā hō͘ lâng chhì-sí . 
Kìⁿ-nā hit hō khah hâu ēng lâng , i chiū khòaⁿ hit-ê lâng ê châi-tiāu kàu tah-lo̍h , chiah ēng i chòe hit-ê sū , sī kiàn ki jî chok , chòe liáu chiah ōe sêng-kong . Nā-sī hit hō lâng to chòe bōe lâi , beh kah i kiông chông chòe , tek-khak ōe pìⁿ chhut m̄ hó ê sū lâi . Chê ông bēng-lēng Chhiok-chú niá chi̍t kok ê peng , beh kah i tek-khak tio̍h thâi-iâⁿ in la̍k kok , che kiám m̄ sī ēng chi̍t ê tōa ûi-lân ê sū , beh kiông-kiông kah i chòe mah ? Chhiok-chú ōe tô-cháu , si̍t-chāi sī Chê-ông pek i khì ê . Koh chhin-chhiūⁿ Bêng-tiâu-bé Chông-cheng ê sî , Lí Chhoàng chō hóan , kok-khò͘ lóng khang-hu , ài tùi kiaⁿ-siâⁿ lāi ê bûn-bú koaⁿ tôe tām-po̍h lâi chòe kun-hiòng , thang pêng-tiāⁿ chit-ê jiáu-lōan . Hiah-ê koaⁿ lóng kóng bô chîⁿ , sīm-chì ū-ê tiâu-kò͘-ì tah chi̍t tiuⁿ jī tòa mn̂g-kháu kóng , Chit keng chhù beh bōe , án-ni lâi môaⁿ-phiàn lâng kóng in teh bô chîⁿ . Liân kok-tiōng ( hông-tè ê tiūⁿ-lâng ) iā sī án-ni . Hông-hō͘ khêng i ê sai-khia , kap hoe-hún chîⁿ , chha-put-to ū cha̍p-bān ; kau-tāi i ê lāu-pē , khì hoat hō siâⁿ-lāi ê kun-peng . Hit ê kok-tiōng iā kā tau chhit bān khí-lâi , chí-ū hoat saⁿ bān nā-tiāⁿ . Kàu āu-lâi Lí Chhoàng kong-phòa kiaⁿ-siâⁿ , hông-tè chū-chīn , hiah-ê bûn-bú koaⁿ lóng hō͘ Lí Chhoàng lia̍h khì . Chiū ēng chi̍t khóan ê hêng-hoa̍t , chiong chi̍t ê thun-kho͘ tùi hiah-ê koaⁿ-ôan sûi-ê thoa lâi kho͘ thâu-khak , chiah mn̄g khòaⁿ in ê chîⁿ chhàng tòa tah-lo̍h ; nā m̄ kóng chiū ēng thi̍h-thûi kā i tîⁿ khah lo̍h-khì , ta̍k ê tòng lóng bōe tiâu , kóng-kóng chhut-lâi . Hit ê kok-tiōng iā hō͘ i chiⁿ saⁿ pah kúi bān khì ; koh in-ūi lâng ū khah lāu , bōe siū-tit hit khóan ê hêng-hoa̍t , keh ji̍t iā sòa sí-khì . Chhin-chhiūⁿ chit khóan bô kò͘ tāi-kio̍k ê lâng , kap Chê ông m̄ khéng hoat hiòng-gûn , sī siāng chi̍t khóan ê gû-gōng . 

Ū chi̍t-ê bó͘-mi̍h lâng , in chhiûⁿ-á-lāi ū chi̍t châng gô͘-tông chhiū , ū ki í-keng ta-khì ; in chhù-piⁿ ū chi̍t ê lāu-lâng lâi kā i kóng , Chit châng chhiū hoat tòa chia , ū hōan-tio̍h chhù-the̍h , put-chí bô lī-ek lín ke-lāi ê lâng ; thài m̄ chhò-khí-lâi ? Hit ê bó͘ lâng iā chin-chiàⁿ thiaⁿ i ê chhùi ; chiong hit châng gô͘-tông chhiū chhò-khí-lâi . Hit ê lāu-lâng chiū kè-lâi , kā i thó hiah-ê ta ê chhiū-ki , kóng sī beh chòe chhâ hiâⁿ . Hit ê bó͘ lâng thiaⁿ-liáu chin m̄ hoaⁿ-hí kóng , Chit-ê lāu-lâng in-ūi beh tiⁿh8 chhâ , kiò góa tio̍h chhò chit châng chhiū ; nā chhin-chhiūⁿ chit khóan ê chhù-piⁿ , sit-chāi hō͘ lâng thang kiaⁿ .
Hiān-sî ū chi̍t chióng ê lâng , lâng só͘ chòe ê sū , i chiū ēng chin chōe ōe lâi chó͘-tòng , kóng chit hāng m̄ hó , á-sī hit hāng m̄ hó ; i pún-sin khiok sut-āu-phàu khì chòe , lâi chiàm lâng pan-gî , che iā sī kap hit-ê lāu-lâng siāng chi̍t-iūⁿ . 

Sòng kok ū chi̍t ê lâng ōe kap chi̍t khóan ê io̍h , boah-liáu chhiú bōe pit ; kúi-nā tāi lâng khò ū chit-ê io̍h , lóan teh chòe phiò-se ê kang-gē . Āu-lâi ū chi̍t ê lâng-kheh lâi chhē in , beh ēng chi̍t pah niú ê gûn kā in bóe chit-ê io̍h-hng . Hit ê Sòng kok ê lâng chiū kap in chong-cho̍k lāi tāi-ke chham-siông kóng , Lán ta̍k sè-tāi chòe chit-ê phiò-se ê êng-gia̍p , só͘ thàn bô kúi chîⁿ , taⁿ chi̍t-sî bōe chit-ê io̍h-hng , ū thang tit-tio̍h chi̍t pah kho͘ , thài ōe m̄ hó leh ? Chiū chiong io̍h-hng bōe hō͘ hit-ê lâng-kheh . Lâng-kheh chiū khì kìⁿ Gô͘ ông , kóng i ū chit khóan ê io̍h-hng . Tng hit-sî Gô͘ kok kap Oa̍t kok teh saⁿ-thâi . Gô͘ ông chiū bēng-lēng chit-ê lâng-kheh niá chúi-kun , tī tang-thiⁿ ê sî , kap Oa̍t kok chúi-chiàn ; in-ūi chit pêng ê peng ū chit hō io̍h , chhiú lóng bô pit , khah ōe oa̍h-tāng , sòa phah iâⁿ Oa̍t kok ê lâng . Āu-lâi hit-ê lâng-kheh hong kàu chin koâiⁿ ê koaⁿ-chit . 
Koh ū chi̍t hāng , tī kúi cha̍p nî chêng Sió Liû-khiû ê káng-kháu , in-ūi kóng-phòa chi̍t chiah chûn , Sió Liû-khiû ê lâng ū khioh-tio̍h chi̍t tōa kan ê io̍h ; khòaⁿ-liáu pe̍h-pe̍h mî-mî , m̄ chai sím-mi̍h lō͘-ēng . Hia ê lâng lóng sī teh thó-hái , kôaⁿ-thîⁿe sî , chhiú-n̍i̍h bōe bián-tit ōe pit ; chiū ēng chit hō io̍h lâi kā i sóe khòaⁿ-māi teh . Hé , chin hó ēng , sóe-liáu iā bōe pit , iā bōe thiàⁿ , ia̍h nā ū pit ê chhiú , sóe-liáu chin khoài hó . Kàu āu-lâi sóe kàu chhun bô chi̍t-tiám-á nā-tiāⁿ , tú-tio̍h chi̍t ê Eng-kok ê bo̍k-su khì , in chiū kōaⁿ chhut-lâi mn̄g i , khòaⁿ che sī sím-mi̍h io̍h . Hit ê bo̍k-su chi̍t ē khòaⁿ , to sī kin-ná-hún , chiū kā in kóng , Che sī tī kôaⁿ-jia̍t-pīⁿ tē-it hó ê io̍h . Hi̍t sî Sió Liû-khiû chin chōe chit hō pīⁿ , tāi-ke pun chi̍t-tiám-á khì chia̍h , lóng ū tit-tio̍h hó . 
Taⁿ lán iā siông-siông bat khòaⁿ-kìⁿ , siāng chi̍t keng o̍h-tn̂g ê ha̍k-seng , siāng tha̍k chi̍t khóan ê chheh , sian-siⁿ iā siāng chi̍t khóan teh kà-sī in ; kàu chut-gia̍p liáu-āu , ū-ê khì chòe koaⁿ , chòe kàu chin tōa , chhut-chiòng ji̍p-siòng ; ū-ê khì khui-hâng chē tiàm ; ū-ê jīn lō͘ thàn chia̍h , taⁿ-chhang bōe-chhài ; che iáu sī kui-kú ê lâng . Iáu ū hit hō chì-khì chin tōa , siūⁿ beh chòe sèng-hiân ê lâng , chhûn sim beh kiù sè-kan ê sū . Iā ū chi̍t khóan khah bô lō͘-ēng ê lâng , chia̍h-pá tô lāu , iû-gôan kap lâng kè chi̍t-sì-lâng . Koh ū chi̍t khóan , ka-kī kam-gōan chòe hō͘ hā-chiān , lim-thîn kóng-phah , m̄ thó m̄ thàn , káⁿ chia̍h káⁿ khai , ài poa̍h ài hōa . Tē-it hāi chiū-sī chia̍h a-phiàn . Sio̍k-gú ū kóng , A-phiàn sī thô͘ , chia̍h-liáu chiū hô͘-tô ; a-phiàn chi̍t-ē giàn , bô-lūn sím-mi̍h sū to káⁿ chòe . Thiⁿ-ē kan ê lâng , bô tàng sǹg khóan , chiàu chhin-chhiūⁿ téng-bīn só kóng , Chit kúi khóan ê lâng , sui-jiân só͘ tit-tio̍h ê ha̍k-būn kap kà-sī lóng siāng chi̍t-iūⁿ , m̄-kú châi-tiāu á ham-bāi , chun-kùi á pi-chiān , sī tōa-tōa bô saⁿ-tâng . Só͘-í lâng tī chit sè-kan , eng-kai tio̍h hùn-chì lâi kiâⁿ hó lō͘ ; nā bô chiū ko͘-hū pē-bú iúⁿ-chhī ê kong-lô , kap sian-siⁿ teh kà-sī-ê un-tek . Chhin-chhiūⁿ téng-bīn kóng hit nn̄g chân kò͘-sū , tio̍h chiong lán ê ha̍k-būn lâi chòe ū lō͘-ēng ê sū ; m̄-thang chhin-chhiūⁿ in tit-tio̍h hit hō hó io̍h , kan-ta lia̍h chòe sóe chhiú ê lō͘-ēng . 

Sòng kok ū chi̍t ê lâng , tī lō͘-n̍i̍h teh kiâⁿ-iû , hut-jiân khòaⁿ-kìⁿ lō͘-tiong ū chi̍t pau mi̍h , chiū kā i khioh khí-lâi , the̍h kàu in tau ; tháu khui chi̍t-ē khòaⁿ , gôan-lâi sī chhân-hn̂g ê khòe-kǹg , ta̍t-tit kúi-nā bān gûn . Chiū hoaⁿ-hí kàu bōe kò͘-tit , ēng chi̍t ê kūi-á tóe-khí-lâi , siu tòa ba̍t-chia̍t ê só͘-chāi . Chiū kā i ê chhù-piⁿ chhin-chhek pêng-iú kóng , Góa sǹg sī hó-gia̍h lâng , lín chai mah ? 
Lūn kàu sè-kan lâng , phe-sí chīn-la̍t teh kèng-cheng--ê , bô m̄ sī ūi-tio̍h miâ-siaⁿ châi-lī chit nn̄g hāng . Ū lâng tit-tio̍h chi̍t ê bô lō͘ bô ēng khang-hu ê miâ-siaⁿ , ka-kī chiū phín-phóng kàu bô soah ; sī ná chhin-chhiūⁿ hit hō khioh-tio̍h khòe-kǹg , ka-kī kóng sī hó-gia̍h lâng chi̍t-poaⁿ-iūⁿ . 

Ian ông chin ài bî-sòe ê kî-khà mi̍h . Ū chi̍t ê Ōe-kok ê lâng tùi ông kóng , Góa ōe ēng chhì-á ê bé-liu , khek chiâⁿ bú kâu ê hêng-chōng . Ian ông tōa hoaⁿ-hí , chiū ēng chin chōe ê hōng-lo̍k lâi iúⁿ-chhī i . Ông kóng , Góa ài khòaⁿ lí só͘ khek ê bú kâu siⁿ chòe cháiⁿ-iūⁿ . Ōe-kok ê lâng kóng , Ông nā beh khòaⁿ , tio̍h tāi-seng pòaⁿ nî kú , m̄-thang ji̍p khì keng-lāi , m̄-thang chia̍h chiú , m̄-thang chia̍h bah , iā tio̍h tī lo̍h hō͘ liáu ji̍t chhut ê sî-chūn , iā m̄-thang tòa ìm-ńg ê só͘-chāi , jiân-āu chiah ōe khòaⁿ-kìⁿ góa khek hit hō bú kâu ; nā pêng-siông sî sī khòaⁿ bōe tio̍h . Ông thiaⁿ-kìⁿ chiah chōe hāng ê ûi-lân , chiū chiām-chhiáⁿ pàng hē-teh . 
Keh bô lōa kú , ū chi̍t ê Tēng kok ê phah-thi̍h sai-hū tùi Ian ông kóng , Góa khòaⁿ-kìⁿ nā lâng teh tiau-khek sím-mi̍h mi̍h-kiāⁿ , i só͘ ēng ê chhâi-liāu tek-khak tio̍h ài pí só͘ beh khek ê tōa tām-po̍h , chiah ōe ēng-tit . Taⁿ hit-ê chhì-á bé-liu sǹg sī chiam-chiam lāi-lāi ê mi̍h , lâng beh tùi tah-lo̍h khí-chhiú leh ? Chhiáⁿ khòaⁿ hit-ê Ōe kok ê lâng , sī ēng sím-mi̍h hong-hoat lâi khek , chiū chai i ōe hiáu-tit á bōe . Ông kóng , Hó ; chiū tùi Ōe kok ê lâng kóng , Góa ài khòaⁿ lí só͘ khek ê sī cháiⁿ-iūⁿ . Ōe kok ê lâng kóng , Chhiáⁿ thèng-hāu góa tò lâi-khì góan chhù-n̍i̍h the̍h ; chiū thàn chit-ê phāng , chòe i tó-cháu khì liáu . 
Hiān-sî iáu ū chōe-chōe bê-sìn ê sū , nā kóng kàu sîn-sian kúi-koài , ta̍k ê chìⁿ kàu khiā-chin khiā-hiān . Nā tâu hē liáu chhàu-khám ū thàn in ê ì-sù , chiū kóng put-chí hián-hek lêng-siàⁿ ; iā nā hē liáu bô èng-giām , iā m̄-káⁿ kóng sī pu̍t bô lêng-siàⁿ , chiū siⁿ-chhut chin chōe thòe pu̍t jia-khàm ê ōe . Sio̍k-gú kóng , Pu̍t chē îⁿ , kong-má chē píⁿ . Kî-si̍t chhâ-khó khí-lâi , tōe-bīn-chiūⁿ beh thài ū sîn sian leh ; put-kò sī lâng liap-chō--ê , lâi teh phiàn lâng nā-tiāⁿ . Sī tú-tú chhin-chhiūⁿ hit-ê Ōe kok ê lâng , kóng i ōe tòa chhì-á bé-liu khek bú-kâu ê hêng chi̍t-poaⁿ-iūⁿ . 

Ga̍k-chèng Chú-chhun beh lo̍h in tiâⁿ-n̍i̍h ê gîm-kîⁿ-á , ta̍h m̄ tú-hó , sit-gō͘ siong-tio̍h ka-kī ê kha-kut . Kàu í-keng i-hó kúi-nā ji̍t lah , iáu bô chhut-khì kiâⁿ ; bīn-n̍i̍h ū chin m̄ hoaⁿ-hí ê khóan . I ê ha̍k-seng chiū mn̄g i kóng , Sian-siⁿ in-ūi sit-gō͘ siong-tio̍h kha , taⁿ í-keng hó chiah kú lah , iáu m̄ bat chhut-mn̂g , koh chin hôan-ló ê khóan , m̄ chai sī sím-mi̍h iân-kò͘ ? Ga̍k-chèng Chú-chhun ìn i kóng , Lín án-ni mn̄g kài hó ; nā m̄ bat tio̍h kā in kóng . In-ūi góa bat thiaⁿ-kìⁿ Cheng-chú teh kóng , Kóng i siū Khóng-chú ê kà-sī , seh-kioh pē-bú hō͘ lán ôan-chôan ê sin-thé , lán iā tio̍h ôan-chôan lâi hêng i , m̄-thang siong-hāi-tio̍h seng-khu , iā m̄-thang sún-sit hêng-hâi , chiah thang kiò chòe sī hàu-chú . Kun-chú ê lâng m̄ káⁿ chi̍t ba̍k-ni̍h kú pàng bōe kì-tit chit kù ê kà-sī ; só͘-í góa chiah chin hôan-ló . Án-ni khó-kiàn sin-thé m̄ sī lán sai-khia ê , sǹg sī pē-bú ê . 
Taⁿ siⁿ lán ê sin-thé kap iúⁿ-chhī lán ê , sǹg sī pē-bú ; siúⁿ-sù lán ê lêng-hûn ê , chiū-sī thiⁿ Pē . Sin-thé pí-phēng lêng-hûn , chū-jiân sī lêng-hûn khah tùi-tiōng ; pē-bú pí-phēng thiⁿ Pē , chū-jiân sī thiⁿ Pē khah chun-hùi . Sèng-keng ū kóng , Lâng ê sin-thè sī Siōng-tè ê tiān , lâng nā sún-hāi sin-thé , chiū-sī sún-hāi Siōng-tè ê tiān , hit-ê chōe chū-jiân koh khah tāng . M̄-kú sè-kan lâng ū-ê ài khai , ài hōa , chia̍h a-phiàn , hèng poa̍h-kiáu , lâi sńg-hāi in ê sin-thé kap cheng-sîn , sim-chì chòe chhut pháiⁿ tāi , lâi hōan-tio̍h kok-hoat , chiong sin-thé khì siū hêng-hoa̍t . M̄-tān-nā lêng-jio̍k tio̍h pē-bú hō͘ lán ê sin-thé , bōe chheng-chòe ū hàu tit , iā sún-hāi-tio̍h Siōng-tè ê tiān , hit hō chōe koh khah chhim , koh khah tāng . Chiàu án-ni khòaⁿ , lán sè-kan lâng thái thang khòaⁿ-khin lán ê sèng-khu leh ? 

Bēng-chú ê chheh kóng , Bat ū chit-ê lâng , in chhù-piⁿ ê koe nā lâi in tau , i chiū kā i lia̍h-khí-lâi thâi . Nā ta̍k ji̍t khòaⁿ-kìⁿ , i iā ta̍k ji̍t kā i lia̍h-khí-lâi . Bô koh pàng hō͘ i chhut-khì . Āu-lâi ū lâng kā i kóng , Pêng-iú ah , lí ta̍k ji̍t lia̍h lín chhù-piⁿ ê koe , si̍t-chāi sī bōe ēng-tit , chhiáⁿ lí tio̍h kín-kín kái-kò . Hit ê lâng ìn kóng , Lia̍h lâng ê koe , góa kú-kú chiū chai sī bōe án-ni chòe tit . Taⁿ í-keng siū lí ê hó kà-sī , kam-gōan tùi taⁿ kái-kò , āu kè chi̍t ge̍h-ji̍t chiah lia̍h chi̍t chiah chiū hó ; tán-hāu mê-nî khì , chiah lóng bo̍h-tit lia̍h . 
Hiān-sî iā ū chin chōe lâng , í-keng chai chia̍h a-phiàn ài lim-chiú , í-ki̍p phiâu tó͘ hit hō tāi-chì , lóng sī bô chiàu tō-lí . Nā tú-tio̍h ū lâng khó͘-khǹg in , in chiū ín kóng , Góa khoaⁿ-á-sī to beh kóe . Iā ū kóng , Góa āu-ge̍h chiū beh kòe , ū-ê kóng , mê-nî góa chiū beh kā i tû-khì . Che chin-chiàⁿ sī ka-kī phiàn ka-kī ; kì-jiân chai sī bô chiàu tō-lí , chiū tio̍h liâm-piⁿ kóe-pìⁿ ; beh thài tio̍h thèng-hāu mê-nî á sī tī-sî leh ? Khóng-chú kóng , Ū kè-sit chiū m̄-thang pîn-tōaⁿ kóe , chiū-sī teh kóng chit khóan ê lâng . 

Chê Soan-ông ài thiaⁿ û ga̍k-khi , ( chhin-chhiūⁿ tōng-siau ) , ta̍k-pái teh pûn ê sî-chūn , tio̍h saⁿ pah lâng chòe chi̍t-ē lâi pûn . Tong-sî ū chi̍t ê Lâm-kok ê sian-siⁿ lâi kìⁿ Soan-ông , chhéng beh ji̍p chit-ê pûn û ê chit-hūn . Soan-ông put-chí hoaⁿ-hí , ta̍k ge̍h-ji̍t iā sù chin chōe ê hōng-lo̍k , kàu-gia̍h thang iúⁿ-chhī ku̍i-nā pah lâng . Āu-lâi Soan-ông sí-khì , Bín-ông chiap-khí-lâi chē-ūi ; iā iû-gôan chin ài thiaⁿ û ê ga̍k-khì . Chóng-sī Bín-ông m̄ ài hiah chōe lâng saⁿ-kap pûn , i ài sûi lâng chi̍t-ê chi̍t-ê pûn hō͘ i thiaⁿ . Hit ê Lâm-kok sian-siⁿ thiaⁿ-kìⁿ chit hō siau-sit , chiū thàn chá chòe i tô-cháu khì liáu . 
Chiàu án-ni khòa , chit-ê Lâm-kok sian-siⁿ , gôan-pín sī chi̍t-tiám-á pûn û ê pún-sū to bô . In-ūi khòaⁿ-kìⁿ Soan-ông hoaⁿ-hí thiaⁿ saⁿ pah lâng chòe chi̍t-chôe pûn , lia̍h chòe che sī chiu hó ê ki-hōe , ōe-thang ká-māu kap in hô͘-hūn chāi-lāi ; ka-kī pûn liáu hó thiaⁿ á sī m̄ hó thiaⁿ , phah-sǹg Soan-ông iā thiaⁿ bōe chhut . Āu-lâi Bín-ông iū ài beh sûi lâng chi̍t-ê chi̍t-ê lâi pûn , án-ni chiū chi̍t-tiám-á kiàn-siàu to bōe kham-tit , bōe bián-tit tio̍h tng-bīn làu-khùi ; só͘-í put-tek-put tio̍h tāi-seng tô-cháu . Khó-sioh sè-kan chhin-chhiūⁿ chit-ê Lâm-kok sian-siⁿ ê lâng sī chin chōe ; bô-lūn sī chòe koaⁿ , á-sī kà o̍h , í-ki̍p chòe thôan-tō ê , éng-éng ū chit téng-hō ê lâng ; chí-ū chai hô͘-hūn lâi that-gia̍h , chòe tāi-chì ló-ló chhó-chhó chiū kā i kè-khì , siūⁿ thang tô͘-bô͘ hit sî ê hōng-lo̍k , tek-khak bô siūⁿ ka-kī ê pún-sū cháiⁿ-iūⁿ , iā bô siūⁿ-kàu tāi-chì ê sèng-pāi sī cháiⁿ-iūⁿ ; lâi tì-káu siong-thian hāi-lí , gō͘ lâng ê tōa sū . Lóng bô siūⁿ kàu āu-lâi tek-khak ū chi̍t ê ji̍t-kî , chiong ta̍k lâng só͘ chòe ê kang , iā beh chi̍t-ê chi̍t-ê tng-bīn kā i chhì , lâi tiāⁿ-tio̍h in ê siúⁿ-hoa̍t . Kàu hit sî khiok bô só͘-chāi thang khì tô-siám , m̄-sī chhin-chhiūⁿ hit-ê Lâm-kok sian-siⁿ , cháu-lī chiū ōe soah tit . 

Chong-chú ū kóng , Ū chit-ê sòng-hiong lâng , kan-ta khò chit chhio̍h-á teh tō͘ oa̍h . Ū chi̍t ji̍t i ê kiáⁿ chhàng chúi bī ji̍p hái-tóe chin chhim , tit-tio̍h chit lia̍p chin-chu , ta̍t ū káng chheng gûn ê kè-chîⁿ . In lāu-pē chi̍t-ē khòaⁿ-kìⁿ , kiaⁿ-liáu i ê kiáⁿ tham-sim koh khì chhē , chiū the̍h chio̍h-thâu kā i tok hō͘ phòa ; chiah kóng , Che ta̍t káng chheng gûn ê chu , ún-tàng sī chin chhim ê hái-tóe , lê-lêng ām-kún-ē ê ; lí tit-tio̍h chit-ê chu , liōng-pit sī in-ūi lê-lêng teh khùn ; nā-sī cheng-sîn ê sî , tek-khak sī bô sìⁿ-miā . 
Lūn kàu sè-kan chiú sek châi khì , bô kóng chi̍t pái chiū ōe hāi lâng . Sio̍k-gu kóng , Chiú put chùi jîn , jîn chū chùi ; sek put bê jîn , jîn chū bê . Chhin-chhīⁿ chia̍h a-phiàn , bô kóng chi̍t pòaⁿ pái chiū ōe tiâu ; tāi-seng chia̍h-liáu chhù-bī chhù-bī , ū chia̍h iā án-ni , bô chia̍h iā án-ni . Ná chia̍h ná kú , ó hò ! bô chia̍h bōe-ēng-tit háu . Iā nā án-ni chai thang kiu-kha , kóaⁿ-kín lâi kóe iā hó ; m̄-kú lóng sī jú chia̍h jú tōa , ná kú giàn ná tāng , chió-chió ōe chhin-chhiūⁿ hit-ê lāu-lâng ê koat-sim . 
Iā koh chhin-chhiūⁿ poa̍h-kiáu lâng , iā sī án-ni . Ū sî tiâu-kò͘-ì tàu lâng lâi chòe kiáu-bê , tāi-seng poa̍h sió-khóa ê sî , tiâu-tì pàng hō i iâⁿ ; i chiū lia̍h chòe ka-kī chin gâu poa̍h , sim-koaⁿ ná tōa , siūⁿ beh iâⁿ khah chōe . Hit sî in chiū ēng hoat-tō͘ lâi kā i ; ia̍h chi̍t-ē su , ti̍t-ti̍t siūⁿ beh phîⁿ , ná phîⁿ ná giâ îⁿ . Sim kông sò jia̍t , chèng-keng sū pàng-sak liáu-liáu ; mî-ji̍t chìm-chù teh poa̍h ; bú-lōng kàu kheng-ka tōng-sán , liân sìⁿ-miā ū sî sòa bô-khì . Taⁿ chit-ê lāu-lâng ê só͘ chòe , sī kiaⁿ i ê hāu-siⁿ , chi̍t pái ū chóan-chia̍h ; āu kè koh khì chòe , tio̍h pìⁿ kàu bô chiah soah bé . Só͘-í chiong hit lia̍p chu tok hō͘ phòa , hō͘ i ê kiáⁿ ōe sí-sim , bōe koh khì chòe . 

Chê kok ēng peng kong-phah Ló͘ kok , ài beh tit-tio̍h Ló͘ kok ê gîm-tiáⁿ . Ló͘ kok ê peng tòng bōe tiâu , chiū kah lâng chù chit-ê ké ê tiáⁿ , sàng khì Chê kok . Chê hô͘ khòaⁿ-liáu giâu-gî , kiaⁿ-liáu m̄ sī chin ê gîm-tiáⁿ , chiū chhe lâng sàng tò-tńg khì Ló͘ kok , iā kā Ló͘ hô͘ kóng , nā sī Liú-hā Hūi kóng che sī chin ê gîm-tiáⁿ , góan Chê kok ê jîn-kun chiū beh sêng-siū i . Ló͘ hô͘ chiū khì tiàu Liú-hā Hūi beh lâi kan-chèng chit-ê tiáⁿ . Liú-hā Hūi kóng , Kun ēng gîm-tiáⁿ hiàn hō͘ Chê kok , sī ūi-tio̍h beh pó-chôan kun ê kok , chóng-sī sîn iā ū kok , chiū-sī sîn ê sìn-sit . Hiān-chāi kun beh phò-hoāi sîn ê kok , lâi pó-chôan kun ê kok , chit hō tāi-chì beh thài ōe ēng-tit ? Ló͘ hô͘ bô hoat-tō͘ , chiū ēng chin ê gîm-tiáⁿ sàng khì hō͘ Chê kok . 
Lūn kàu lâng oa̍h tī sè-kan , bô-lūn sī chòe koaⁿ chòe sài , á sī khui hâng chē tiàm , bóe-bōe thàn chia̍h , bô-lūn sī tùi gōa-kok , á sī pún-tōe só͘-chāi ê lâng , lâi-óng kau-chiap , lóng tio̍h ēng sìn-si̍t chòe kau-chè ê só-sî . Nā sī bô sìn-si̍t , sī chhin-chhiūⁿ tōa tiuⁿ chhia bô chhia-taⁿ , sòe tiuⁿ chhia bô chhia pîⁿ ; khòaⁿ beh thài ōe kiâⁿ ōe tín-tāng leh ? Hiān-sî ū chi̍t khóan ê lâng , chí-ū ōe hiáu-tit kóng pe̍h-chha̍t , bô iáⁿ bô chiah , siⁿ kàu ū ki ū hio̍h , kóng kàu kui-ⁿ̂g thò , lâi môa-phiàn lâng ; bô siūⁿ kàu phah pháiⁿ miâ-siaⁿ , pí hit-ê sit kok koh khah iàu-kín . Sīm-chì ū-ê bêng-chai sī hōan-tio̍h chà-khi , ōe lia̍h khì pān-chōe , in iā sī tiâu-kò͘-ì beh chòe ; chin-chiàⁿ sī thang siong-sim ê sū . Siōng-tè cha̍p tiâu kài ū kông , m̄-thang lām-sám chòe kan-chèng . Khóng-chú iā ū kóng , Beh liāu-lí kok , tio̍h kiong-kèng in ê tāi-chì , koh to̍h sìn-si̍t . Iā kóng , Chòe gín-ná iàu-kín tio̍h sòe-jī , koh sìn-si̍t . Chhin-chhiūⁿ chit hō ōe , ū chōe-chōe khóan ê kà-sī ; khó-kiàn sìn-si̍t sī tē-it pó-pòe , tē-it tio̍h tùi-tiōng lah . 

Chiàn-kok ê sî , So͘ Chîn tùi Ian ông kóng , Ū chi̍t . Ji̍t hô-n̍i̍h chi̍t lia̍p pāng ( hún-giô ê khóan ) chhut-lâi tī hōaⁿ-téng , chiong khak thí-khui teh hō͘ pha̍k ji̍t . Hut-jiân ū chi̍t chiah u̍t ( chiáu-á ê miâ , siông-siông tī chúi-n̍i̍h thó-chia̍h ) khòaⁿ-kìⁿ , chiū tùi hit-ê pāng ê bah kā i tok-teh ; hit ha̍p pāng iā chiong khak ha̍p óa lâi , tùi u̍t ê chhùi kā ngoe̍h-teh . U̍t chiū kóng , Kin-á-ji̍t bô lo̍h hō͘ , bîn-á-chài bô lo̍h hō͘ ; chiū ū pāng bah thang chia̍h . Pāng iā kóng , Kin-á-ji̍t bô chhut ji̍t , bîn-á-chài koh bô chhut ji̍t , tek-khak ū sí u̍t . Án-ni lióng pêng khiú-teh m̄ pàng . Chin tú-hó , ū chi̍t ê thó-hî lâng tùi hia kè , khòaⁿ-kìⁿ chi̍t chiah u̍t kap chi̍t lia̍p pāng , tîⁿ-tîⁿ ká-ká chòe chi̍t tui , m̄ khéng saⁿ-niū ; i chiū chòe chi̍t-ē kā i lia̍h-khì . Sio̍k-gú kóng , U̍t pāng siong chhî , gû-jîn tek lî , chiū-sī chit-ê kó͘-tián . 
Koh iáu chi̍t hāng , tī óa saⁿ-cha̍p nî chêng , La̍k-ku-lí hit sì ê lâng , iáu-bē siū bûn-bêng ê kàu-hòa , tì-sek bē khui , bóe-bōe ê sū lóng bô kap lâng kè-kàu . Bat ū chi̍t pái , nn̄g ê hit só͘-chāi ê lâng khì phah-la̍h ; kàu ji̍t beh àm ê sî , nn̄g ê lâng ū phah saⁿ chiah lo̍k , chiū giâ chhut-lâi tī lō͘-piⁿ teh pun . Chi̍t lâng pun chi̍t chiah , m̄-kú iáu ū chi̍t chiah . Nā chit-ê thoa-kè-lâi , hit-ê chiū kóng , Án-ni lí khah ke . Ia̍h hit-ê thoa-kè-khì , chit-ê iū kóng , Án-ni lí khah chōe . Bōe hiáu-tit phòa pêng lâi pun , kan-ta kui chiah thoa-lâi thoa-khì . Teh pun bōe pîⁿ , iā chhàu-khiáu tú-tio̍h chi̍t ê bōe cha̍p-hé ê tùi hia kè , khòaⁿ-kìⁿ in án-ni teh pun , pun lóng bōe pîⁿ , i chiū óa khì , chi̍t lâng pun chi̍t chiah hō͘ in , iā ka-kī thoa chi̍t chiah lâi bīn-thâu-chêng , mn̄g in kóng , Chi̍t lâng chi̍t chiah án-ni ū pîⁿ bô ? Hit nn̄g ê lâng khòaⁿ-liáu tōa hoaⁿ-hí kóng , Lí chin kong-tō , chin gâu pun ; thài m̄ khah chá lâi teh , hō͘ góan chin kú teh pun bōe pîⁿ ? 
Lūn kàu sè-kan lâng , chōe-chōe sī in-nī chi̍t ê sió-khóa ê tāi-chì , m̄ khéng saⁿ niū . Lí kāng góa chi̍t ē , góa iā beh kāng lí chi̍t ē , lâi thó phîⁿ . Lí mē góa chi̍t siaⁿ , góa chiū mē lí kúi-nā siaⁿ , thang khah-iâⁿ i , lóng sī beh chiàm pan-gî . Ū sî iu-ūi chi̍t ê sió-sió khóa-khóa ê tāi-chì , iā lōng kàu saⁿ kò kúi-nā nî . Lâng nā khó͘-khǹg in , in kóng sī cheng khì put cheng châi ; chit pêng m̄ khéng jīn su , hit pêng m̄ khéng jīn chhò , chiong chîⁿ thoa teh iā , chèng-keng tāi-chì pàng-sak liáu . Kàu chai thang hóan-hóe ê sî , lióng pêng to lóng kheng-ka tōng-sán ; chí-ū ūi-tio̍h beh thán chi̍t-tiám khùi , hóan-tńg chia̍h chi̍t ê tōa khek-khui . Só͘-í lâng ōe jím-nāi , ōe hô-sūn , sī tē-it iàu-kín . Chiū-sī hit-ê La̍k-ku-lí lâng , in-ūi khah tiâu-ti̍t , só͘-í liáu sió-khóa ; nā beh ēng kiông-ê lâi saⁿ-chiⁿ , kiaⁿ-liáu sòa bô thang pun pòaⁿ chiah . 

Lia̍t-kok ê sî , Chìn Tō-kong mn̄g Kî Hông-iông kóng , Hiān-sî Lâm-iông iáu-bē ū koāiⁿ-koaⁿ , m̄ chai sím-mi̍h lâng ōe kham-tit tng chit-ê chit-jīm . Kî Hông-iông kóng , Kái Hô͘ ōe ēng-tit . Chìn Tō-kong kóng , Kái Hô͘ kiám m̄ sī kap lí ū oan-siû ê lâng mah ? Kî Hông-iông ìn kóng , Kun sī mn̄g góa khòaⁿ sím-mi̍h lâng ōe kham-tit tng chit-ê chit-jīm , to m̄ sī mn̄g góa ê siû-jîn . Chìn Tō-kong kóng , Hó ; chiū ēng i . Kok-lāi ê lâng kó-jiân lóng o-ló i hó . Kè bô jōa kú , Chìn Tō-kong koh mn̄g Kî Hông-iông kóng , Kok-n̍i̍h bô ū niá peng ê koaⁿ , m̄ chai sím-mi̍h lâng ōe kham-tit tng chit-ê chit-jīm . Kî Hông-iông kóng , Ngó͘-á ōe ēng-tit . Chìn Tō-kong kóng , Ngó͘-á kiám m̄ sī lí ê hāu-siⁿ mah ? Kî Hông-iông kóng , Kun sī mn̄g góa khòaⁿ sím-mi̍h lâng ōe kham-tit tng chit-ê chit-ji̍m , to m̄ sī mn̄g góa ê hāu-siⁿ ah . Tō-kong kóng , Hó ; chiū chhái-ēng i . Kok-lāi ê lâng iā sī o-ló ēng chit-ê lâng chin tio̍h chin hó . Khóng-chú thiaⁿ-kìⁿ án-ni chiū kóng , Kî Hông-iông só͘ kóng ê ōe , chin-chiàⁿ sī bô khioh òan-hūn , kóng che sī lán ê oan-siû . Tùi tī lāi-bīn ê teh kú-chiàn , bô pī hiâm-gî , kóng che sī lán ê hāu-siⁿ . Che chin-chiàⁿ sī kong-tō ê lâng ah . 
Lūn-kàu hiān-kim ê lâng , tōa-pòaⁿ sī lia̍h jîn-chêng khòaⁿ khah tùi-tiōng , bô-lūn hit-ê lâng ê pún- sū sī cháiⁿ-iūⁿ . Siat-sú góa ê siû-jîn , tek-khak sī kóng in m̄ hó ; iā nā sī góa ê chhin-chhek , chiū ēng hiah-ê hó ōe lâi o-ló in ; lóng m̄ khéng kóng kong-tō ê ōe . Bú Sàm-su bat kóng , Kap góa hó ê , chiū-sī hó-lâng ; kap góa pháiⁿ ê , chiū-sī pháiⁿ-lâng ; si̍t-chāi chin-chiàⁿ sī ū iáⁿ . Chóng-sī lán kàu-hōe lāi ê lâng iàu-kín m̄-thang chhin-chhiūⁿ án-ni ; tio̍h o̍h Kî Hông-iông chiàu kong-tō chiah hó . Ū sî ín-chìn lâng lâi ji̍p sèng-kàu , á sī kú-chiàn lâng lâi tha̍k tōa-o̍h , lóng tio̍h chiàu hit-ê lâng ê phín-hēng chim-chiok lâi kóng ; m̄-thang ū chi̍t-tiám-á phian-thán ê sim . In-ūi lán só͘ ín-chìn kú-chiàn ê lâng , nā chòe-liáu ū hó bô͘-iūⁿ , chiū lán iā ū êng-kng . Siat-sú só͘ chiàn ê lâng in ê só͘ chòe lóng bô chiàu lán kú-chiàn hit sî ê ōe , á-sī kàu pòaⁿ-tiong-tn̂g chiah táⁿ-chhà , chiū lán kú-chiàn ê lâng iā chin pháiⁿ sè-bīn ; bōe bián-tit hō͘ lâng kóng lán sī bô chiàu kong-tō , á-sī kóng lán bōe bat lâng . Só͘-í kó͘-chá ê hoat-tō͘ , nā kú-chiàn-tio̍h gâu lâng , kó-jiân ū lī-ek tī kok-ka , chiū pó-kú ê lâng iā tit-tio̍h siúⁿ-sù ; ia̍h nā chiàn m̄ tio̍h lâng , chòe-liáu m̄ hó ū hōan-chōe , hit-ê pó-kú ê lâng iā tio̍h liân-chō . Chhin-chhiūⁿ chit-tia̍p ê pó-chèng-jîn tio̍h liân-tài in ê chek-sêng hit khóan . Khó-kiàn teh chiàn lâng ê koan-hē sī chin tōa , m̄-thang sûi-piān hut-lio̍k i . 

Kí Séng-chú teh kā Chiu Soan-ông chhī hit hō sio-phah koe ; í-keng kà kè cha̍p ji̍t kú , Soan-ông mn̄g kóng , Chit chiah koe ōe ēng-tit hō͘ i sio-phah tit á bōe ? Kí Séng-chú kóng , Chit chiah koe iáu-kú sī chin kiau-ngō͘ ; gâu sái sèng-tē , bōe ōe ēng-tit hō͘ i kap pa̍t chiah sio-phah tit . Āu-lâi koh kè cha̍p-ji̍t , Soan-ông koh mn̄g i kóng , Chit chiah koe ōe hō͘ i sio-phah tit á bōe ? Kí Séng-chú kóng , Chit chiah koe iáu-kú sī nā thiaⁿ-kìⁿ sím-mi̍h hiáng , i chiū thî , á-sī khòaⁿ-tio̍h sím-mi̍h iáⁿ , i chiū jip ; iáu-bē thang kap pa̍t chiah sio-phah tit . Iū-koh kè cha̍p ji̍t , Soan-ông iû-gôan teh mn̄g , Kí Séng-chú kóng , iáu sī bōe ēng-tit , in-ūi nā teh khòaⁿ sím-mi̍h , iû-gôan chīn chhiⁿ-kông , iā gâu siū-khì ; só͘-í bōe ēng-tit . Ba̍k-chi̍t-ni̍h iū kè cha̍p ji̍t , Soan-ông iū koh chiàu chêng án-ni mn̄g , Kí Séng-chú chiah kóng , Chha-put-to ōe ēng-tit hō͘ i khì sio-phah tit lah . Sui-jiân ū pa̍t chiah koe teh thî , i khiok ná-chún bô thiaⁿ-kìⁿ , chū-chū chāi-chāi , put-tōng seng-sek , khòaⁿ-liáu chhin-chhiūⁿ chhâ ê koe ; só͘-í tek-hēng sǹg sī chiâu-pī , pa̍t chiah-ê koe khòaⁿ-tio̍h i , bōe bián-tit ka-kī tò-thè tùi āu-bīn khì liáu . 
Chi-ná Tiông-kang hit sì , nā kóng lâng ê pún-sū bô cheng-kong , ū chi̍t kù sio̍k-gú kóng , Pòaⁿ pân chhò͘ . Tāi-khài sī kóng , Chhò͘ tóe pòaⁿ-pân nā-tiāⁿ , sió-khóa chi̍t-ē iô chiū ū siaⁿ ; nā tóe kàu tīⁿ lâi kā i iô , chiū bô thiaⁿ-kìⁿ . Chhin-chhiūⁿ hit hō bat chi̍t-hāng pòaⁿ-hāng , sió-khóa ū tō-ha̍k ê lâng , i chiū chin kiau-ngō͘ chū-ko , nā kap lâng chòe tui , chiū phín i ê pún-sū . Siat-sú sī chin-chiàⁿ tō-ha̍k khah koâiⁿ , tek-hēng chin hó , ha̍k-būn iā chhim hit khóan ê lâng , in chiū hóan-tńg chin khiam-pi . Lēng-gōa ū chi̍t khóan , bêng-bêng sī ū , khòaⁿ-liáu ná chhin-chhiūⁿ bô , bêng-bêng sī cha̍t-cha̍t , khòaⁿ-liáu ná-chún khang-khang ê hêng-chōng . Sio̍k-gú ū kóng , Chin chiong-kun put-chāi tī jiông-chong . Iā kóng , Ū--ê m̄ kóng , Bô--ê teh phín-phóng , chiū-sī chit ê ì-sù . 

Pián Chhiok sī Tiong-kok kó͘-chá ê sî , chòe ū miâ-siaⁿ ê i-seng . Ū chi̍t ji̍t tùi Chê-kok keng-kè , ji̍p-khì kìⁿ Chê Hôan-kong , Pián Chhiok chiū kā Hôan-kong kóng , Kun-hô͘ ê phê-hu hiān-sî ū pīⁿ-teh ; nā bô i-tī , chiū ōe jú chhim . Hôan-kong kóng , Góa to bô pīⁿ . Ké gō͘ ji̍t āu , Pián Chhiok koh kìⁿ-tio̍h Hôan-kong , iū kā i kóng , Kun-hô͘ ê pīⁿ í-keng káu tī tn̂g-ūi ê só͘-chāi ; nā m̄ i-tī , ōe tì khah chhim . Hôan-kong iā bô ìn i . Kàu Pián Chhiok chhut-khì , Hôan-kong put-chí m̄ hoaⁿ-hí , tùi kun-sûi i ê lâng kóng , Hé , chòe i-seng ê lâng ài thàn lâng ê chîⁿ , beh tián in ê pún-sū ; góa bêng-bêng to bô sím-mi̍h m̄ hó , i iā kóng góa ū pīⁿ . Koh kè gō͘ ji̍t , Pián Chhiok iū lâi kìⁿ Hôan-kong , chi̍t-ē khòaⁿ-tio̍h , chiū oa̍t-tńg-sin chòe i chhut-khì . Hôan-kong chiū kiò lâng khì mn̄g i , khòaⁿ sī cháiⁿ-iūⁿ . Pián Chhiok chiū kóng , Pīⁿ tī phê-hu , ēng io̍h lâi sóe , á sī ēng hé lâi kù , chiū ōe i tit . Pīⁿ tī hui̍h-me̍h , ēng chù-siā iā ōe i tit . Nā pīⁿ tī tn̂g-ūi ê só͘-chāi , ēng ka , ēng chiú ê io̍h-lūi iā kóan ōe tio̍h . Pīⁿ kàu tī kut-chhé , sui-jiân sī chip-chiáng siⁿ-sí ê kôan-pèng , iā bô hoat-tō͘ liáu . Hiān-sî kun ê pīⁿ í-keng ji̍p tī kut-chhé ; góa só͘-í m̄ káⁿ koh kóng sím-mi̍h . Āu-lâi koh kè gō͘ ji̍t , Chê Hôan-kong hut-jiân khí pīⁿ , kiò lâng khì tiàu Pián Chhiok ; Pián Chhiok í-keng chòe i tô-siám . Kè bô jōa kú , Hôan-kong chiū pīⁿ sí . 
Hiān-sî chōe-chōe hit khóan ûi-hui chok-tái ê lâng , pêng-sò͘ iā ū hit hō hó ê chhin-chiâⁿ pêng-iú khó-khǹg in , in khiok lóng m̄ thiaⁿ ; kàu āu-lâi hō͘ koaⁿ-hú lia̍h khì hêng-hoa̍t tēng chōe , chiah chai thang siūⁿ-tio̍h bó͘ lâng só͘ kóng ê ōe sī tio̍h , chóng-sī í-keng bô lō͘-ēng liáu . Koh chhin-chhiūⁿ chit-tia̍p ê thôan-tō sian-siⁿ teh kóng tō-lí , kin-á-ji̍t kiò lâng hóan-hóe kóe-pìⁿ , bîn-á-chài iā sī kiò lâng hóan-hóe kóe-pìⁿ , koh m̄ sìn ka-kī ū chōe . Kàu āu-lâi ū chi̍t ji̍t khiā tī sím-phòaⁿ tâi chêng , Siōng-tè mn̄g chōe ê sî-chūn , hit-tia̍p beh hóan-hóe , khiok sī siuⁿ bān lah . 

Chhó͘-kok ū chi̍t ê tiâu-ti̍t ê lâng , in lāu-pē thau-khan lâng ê iûⁿ , i cháu-khì kong-tn̂g chhut siù . Koaⁿ-hú lia̍h in lāu-pē lâi , in-ūi i ê kiáⁿ chòe kan-chèng , bô ōe thang chìⁿ , chiū tēng-chōe beh thâi i . Chit ê tiâu-ti̍t ê lâng iū chhiáⁿ koaⁿ-hú pâng i ê lāu-pē , i kam-gōan thòe i ê lāu-pē sí . Āu-lâi kàu teh-beh thâi ê sî-chūn , chit ê lâng tùi hiah-ê gê-ia̍h kóng , Góan lāu-pē thau-khan lâng ê iûⁿ , góa khì tng koaⁿ chhut siù , án-ni góa kiám m̄ sī chi̍t ê tiâu-ti̍t koh sìn-si̍t ê lâng mah ? Góan lāu-pē hōan-chōe tio̍h thâi , góa kam-gōan thòe i sí , án-ni góa kiám m̄ sī chi̍t ê hàu-chù mah ? Chhin-chhiūⁿ góa chit khóan ê sìn-si̍t koh ū hàu ê lâng , kèng-jiân tio̍h hō͘ lâng thâi , chit kok lāi iáu ū sím-mi̍h lâng m̄ tio̍h thâi leh ? Chhó͘ ông thiaⁿ-kìⁿ chiah-ê ōe , chiū sià-bián hit ê lang bô thâi . Khóng-chú thiaⁿ-kìⁿ chiah kóng , Chin kî-koài ah , ū chit khóan ê tiâu-ti̍t lâng , sǹg chòe sī ū sìn-si̍t , kèng-jiân ēng in lāu-pē lâi bóe hó miâ-siaⁿ hō͘ lâng o-ló , chin-chiàⁿ sī kî-koài . 
Nā lūn sè-kan , éng-éng ū chi̍t khóan ê lâng , pêng-siông-sî mi̍h-iūⁿ kan-khiáu to ū , ēng pah poaⁿ khúi-khiat ê kè-bô͘ ; nā khòaⁿ-kìⁿ bó͘-mi̍h lâng khah gû-chhún , chiū beh khì khi-hū i , khòaⁿ-kìⁿ sím-mi̍h lâng khah lóan-jio̍k , chiū beh khì hāi i , lóng bô chi̍t-tiám-á jîn-ài ê sim-chiâⁿ , iā bô chi̍t-tiám-á lîn-bín ê chêng-ì . Ki̍p-chì kàu āu-lâi , khi-hū lâng iā khi-hū kàu chiok lah , hāi lâng iā hāi kàu chīn liáu , put-gī ê chîⁿ-châi iā ēng lóng bōe liáu . Hit-sî khiok siūⁿ beh chhē chi̍t ê hó-lâng ê miâ lâi chòe ; chiū khì siu-lí chi̍t tiâu kiô , á sī khì chéng-lí chi̍t keng biō , sàng lâng kúi niá mî-hiû , á-sī hoat tām-po̍h bí hō͘ sòng-hiong lâng , chiū giám-jiân ka-kī lia̍h chòe hó-lâng teh chòe hó sū . Chiàu án-ni khòaⁿ , in nā beh chhin-chhiūⁿ chit khóan ê teh kiû hó-lâng ê miâ-siaⁿ , put-jû chá-ji̍t bo̍h-tit chòe hit hō hāi lâng ê tāi-chì kiám m̄ sī koh khah-hó mah ? 

Chhit kok ê sî , Līn Siong-jû sǹg sī hó kháu-châi , koh ū tám-le̍k ê lâng , i ū ôan-chôan hit tè pó-ge̍k tò-lâi Tiō-kok , iā tī Bín-tî ê só͘-chāi , bô lêng-jio̍k-tio̍h i ê kun-ông . Só͘-í Tiō-ông hong i chòe siōng-kheng . Chit-ūi tian-tò pí Liâm Phó khah koâiⁿ . Liâm Phó chi̍t-ē siūⁿ , góa tùi siàu-liân kàu taⁿ , keng-kè káng-pah pái ê cheng-chiàn , chiah chòe chiong-kun ê chit ; Līn Siong-jû put-kò khò i ê kháu-châi , hóan-tńg pí góa koaⁿ chòe khah koâiⁿ . Chiū tùi lâng kóng . Góa nā tú-tio̍h Siong-jû ê sî , tek-khak beh lêng-jio̍k i . Siong-jû thiaⁿ-kìⁿ chit hō ōe , múi pái chhut-lâi ê sî-chūn , nā khòaⁿ-kìⁿ Liâm Phó , chiū kóaⁿ-kín siám tùi piⁿ-á khì . I só͘ ēng ê lâng khòaⁿ-kìⁿ in chú-lâng chit hō khóan , chiū lia̍h-chòe tōa-tōa ê kiàn-siàu ; tāi-ke lâi tùi Siong-jû saⁿ-sî , beh khì pa̍t ūi . Siong-jû chiah kā in kóng , Hiān-sî tē-it kiông tē-it tōa ê chiū sī Chîn-kok . Chóng-sī góa tī i tiān-téng , siōng-chhiáⁿ káⁿ tōa siaⁿ hoah lâi chek-pī i Chîn ông , hô-hòng Liâm chiong-kun , góa kiám chin-chiàⁿ sī teh kiaⁿ mah ? Put-kò chit-tia̍p Chîn-kok m̄ káⁿ lâi phah Tiō-kok , chiū-sī in-ūi ū góan nn̄g lâng , nā kau-chiap óng-lâi ê sū , góa ōe siat-hoat , m̄-kú cheng-chiàn ê tāi-chì , iû-gôan tio̍h khò Liâm chiong-kun . Siat-sú góan nn̄g ê put-hô , sī chhin-chhiūⁿ nn̄g chiah hó teh saⁿ-chiⁿ , hit-ê sè-bīn oh-tit lóng oa̍h ; só͘-í góa nā kìⁿ-tio̍h i , chiū tāi-seng siám-pī . In-ūi góa sī lia̍h kok-ka ê tāi-chì chòe khah iàu-kín , i tùi góa sǹg sī kò-jîn ê hia̍p-hiâm nā-tiāⁿ , só͘-í bô beh kap i kè-kàu lah . I só͘ ēng ê lâng thiaⁿ-liáu put-chí ū chêng-lí , iā chiū o̍h in chú-lâng ê khóan , tú-tio̍h Liâm Phó ê kun-lâng , iā lóng khah niū i . Liâm Phó hit pêng ê lâng , chiū ná kiau-ngō͘ khí-lâi , lia̍h chòe Siong-jû chin-chiàⁿ kiaⁿ i . Āu-lâi ū chi̍t lâng miâ kiò Gû Kheng , lâi chhē Liâm Phó , chiong Līn Siong-jû ê ì-sù thiah-bêng hō͘ i thiaⁿ . Liâm Phó chiah chhíⁿ-gō͘ hóan-hóe , chiū thǹg-pak-theh pē chi̍t ki tek-poe , lâi Siong-jû in tau jīn-chōe , chhiáⁿ Siong-jû ēng tek-poe chek-hoa̍t i . Siong-jû chin hoaⁿ-hí khan i ê chhiú , chhiáⁿ i ji̍p-khì lāi-bīn , hó-lé khóan-thāi i ; nn̄g lâng sòa kiat chòe siⁿ-sí ê kau-pôe . 
Lūn-kàu put-hô ê tāi-chì , m̄-nā kok-n̍i̍h ū án-ni , ke-lāi iā sī ū án-ni . Chiū-sī Iâ-so͘ ê kàu-hōe , iā bōe kóng tit chiū bô án-ni . Bat khòaⁿ-kìⁿ ū sî chit pêng ê kàu-hōe khòaⁿ-khin hit pêng ê kàu-hōe , á sī hit pêng ê hōe-iú khòaⁿ-khin chit pêng ê hōe-iú . Ū sî kóng bó͘ lâng sī kiû piáⁿ tit-tio̍h piáⁿ , á sī kóng bó͘ lâng sī óa-khò sè-le̍k , iā bat kóng bó͘ mi̍h lâng to bô ha̍k-būn , hóan-tńg teh chòe chip-sū , á sī kóng bó͘ mi̍h lâng to bô jia̍t-sim , cháiⁿ-iūⁿ teh chòe thôan-tō . Án-ni tāi-ke phoe-phêng ; kóng-liáu to lóng ū in ê lí-khì . Sū-put-ti mô͘-kúi í-keng thàn chit-ê ki-hōe , hō͘ lí lī-khui chèng-keng ê lō͘ , lâi ji̍p tī i ê khôan-thò lah . Iā chiū-sī sè-sio̍k lâng , in-ūi khòaⁿ-kìⁿ lán ê hōe-iú ka-kī put-bo̍k bô saⁿ-thiàⁿ ê sim ōe sòa kiaⁿ kàu m̄ káⁿ lâi ; án-ni kàu-hōe thài ōe heng-ōng ni̍h ? Só͘-í chhim-chhim ǹg-bāng kàu-hōe lāi ê pêng-iú , nā ū chit hō , chiū kóaⁿ-kín kóe ; nā bô iā tio̍h kín-sīn in m̄-thang hōan-tio̍h , bo̍h-tit ū phāng thang hō͘ mô͘-kúi ji̍p-khì . 
Ia̍h koh chi̍t hāng , Siong-jû kap Liâm Phó sńg-sī siāng chi̍t tiān ê jîn-sîn , Liâm Phó ê sim ū hō͘ hit-ê kong-bêng miâ-siaⁿ bê-khì , chiū kap Siong-jû m̄-hó . Siong-jû iā khoan-iông i , kàu i chai thang hóan-hóe jīn-chōe , chiū hoaⁿ-hí koh chiap-la̍p i , kap i kau-pôe ; che sǹg-sī chi̍t lâng tùi chi̍t lâng , pêng-iú óng-lâi ê sū nā-tiāⁿ . Iáu ū chi̍t hāng khah tōa iàu-kín , chiū-sī sè-kan lâng kiâⁿ m̄ tio̍h lō͘ , pōe-biū tō-lí , Siōng-tè iā chhut-chāi in khì chòe , kàu i chai thang hóan-hóe jīn-chōe , chiū beh koh chiap-la̍p i chòe kiáⁿ ; chit hō sǹg-sī siⁿ lán ê lêng-hûn , pē-kiáⁿ ê chì-chhin , chū-jiân koh khah iàu-kín . I ū chhe-khián Kiù-chú Iâ-so͘ lo̍h-lâi sè-kan , hō͘ lâng sìn lâi tit-tio̍h koh kap Siōng-tè chhin-kūn . Iâ-so͘ lâi sè-kan thôan Siōng-tè kok ê hok-im , hō͘ lâng chhíⁿ-gō͘ chai chōe , sī chhin-chhiūⁿ Gû Kheng thiah-bêng Siong-jû ê ì-sù . Taⁿ lán lóng tio̍h o̍h Liâm Phó , chai thang chhíⁿ-gō͘ jīn-chōe , bián-tit āu-lâi beh hóan-hóe ê sî , chiah chai í-keng tî lah . 

Kù Pek-gio̍k chòe Ōe-kok ê cháiⁿ-siòng , hit sî kok-lāi tōa pêng-tiāⁿ . Chú-kòng khì mn̄g i kóng , M̄ chai lín kok-lāi ēng sím-mi̍h hoat-tō͘ teh tī-lí . Kù Pek-gio̍k kóng , Góa sī ēng m̄-bián tī-lí ê hoat-tō͘ lâi teh tī-kok . Tng hit-sî Chìn-kok Tiō Kán-chú siūⁿ beh khì kong-phah Ōe-kok , tāi-seng chhe sú ám khì Ōe-kok thàm-thiaⁿ chêng-hêng . Sú Ám tò-lâi hê-hok kóng , Kù Pek-gio̍k teh chòe cháiⁿ-siòng , m̄-thang khì kong phah i . 
Bēng-chú ū kóng , Teh siú kok , m̄ sī khò soaⁿ-khiⁿ ê gûi-hiám chòe kian-kò͘ lah . Kóan peh-sìⁿ bōe ōe lia̍h siū hong ê tōe-hng chòe chè-hān tit . Só͘-í Ko Iâu sui-jiân sī tōa-chi̍h koh têng-kù , i tī Sùn-tè hit sî teh chòe kóan hoat-lu̍t ê koaⁿ , liāu-lí peh-sìⁿ hêng-hoa̍t ê sū , lóng bô chi̍t-tiám-á oan-óng ; khiok pí hit hō ū kháu-châi gâu kóng ōe ê khah-hó . Sú Khòng sui-jiân sī chhiⁿ-mî ê lâng , i chòe Chìn-kok thài-cháiⁿ ê sî-chūn , kok-lāi ê chèng-sū lóng bô chi̍t-tiám-á hūn-cha̍p ; khiok pí hit hō ū ba̍k-chiu thang khòaⁿ khah-hó . Án-ni khó-kiàn bô-lūn sím-mi̍h tāi-chì , lóng tio̍h kiû hit ê si̍t-chāi , m̄-thang chng-thāⁿ hit ê gōa-phê , sī khah iàu-kín . 
Koh che iā kap Lô-má jîn-su tē 6 , tē 7 chiuⁿ só͘ kì-chài chiâⁿ-sèng ê tō-lí chha-put-to saⁿ-tâng . In-ūi Kiù-chú kiò i ê peh-sìⁿ lâi kiâⁿ hó , m̄ sī ēng lu̍t-hoat giâm-giâm iok-sok in , chiū-sī ēng i ê Sèng-sîn kám-hòa in ê sim , hō͘ in chū-jiân kiâⁿ hó sū .

Ló͘-kok ū chi̍t ê sìⁿ Si ê lâng , siⁿ nn̄g ê kiáⁿ , chi̍t-ê ài o̍h bûn ê , chi̍t-ê ái o̍h bú ê . Hit ê ài o̍h bûn ê khì Chê kok , beh bā khòaⁿ ū koaⁿ thang chòe bô . Chê hô͘ khòaⁿ i ê ha̍k-būn chin hó , chiū chhiáⁿ i chòe in hiah-ê Kong-chú ê sian-siⁿ . Hit ê ài o̍h bú ê khì Chhó͘ kok kìⁿ Chhó͘ ông . Chhó͘ ông iā chin hoaⁿ-hí , kú-khí i chòe kun-chèng-si . Án-ni nn̄g ê hiaⁿ-tī-á , chi̍t bûn chi̍t bú , lóng teh chòe tōa koaⁿ , sǹg sī hián-chó͘ êng-chong , ka-têng chin ū kong-chhái ê sū . Lâng-lâng put-chí him-sōan in . Iā chin chhàu-khiáu , in hit chhù-piⁿ ū chi̍t ê sìⁿ Bēng ê , iû-gôan nn̄g ê kiáⁿ , só͘ ha̍k-si̍p ê iā siāng chi̍t-iūⁿ . Chhóng-sī lóng iáu teh lo̍k-phek , kan-khó͘ kàu bōe kham tit . In-ūi án-ni , chiū lâi mn̄g-khí , khòaⁿ in àn-cháiⁿ-iūⁿ ōe kàu chiah hián-ta̍t ; sìⁿ Si ê ēng si̍t-chāi kā in kóng . Hit ê sìⁿ Bēng ê chiū kah hit-ê o̍h bûn ê tōa kiáⁿ khì Chîn kok , beh bā khòaⁿ ū koaⁿ thang chòe bô . Chîn ông thiaⁿ i hiah-ê tō-tek ê ōe chiū kóng , Hiān-chāi sī thiⁿ-kha-ē tōa jiáu-lōan ê sî , lóng tio̍h óa-khò peng ê khùi-la̍t chòe iàu-kín ; nā ēng jîn-gī lâi liāu-lí kok , sī beh hāi góa ê kok hō͘ bia̍t bô . Chiū chiong in hit-ê tōa kiáⁿ ēng ke̍k kan-khó͘ ê hêng-hoa̍t , hō͘ i pìⁿ-chiâⁿ hòe-jîn , chiah pàng i khì . Iā hit-ê sòe-hàn ê khì Ōe kok , tùi Ōe hô͘ kóng-khí tio̍h cháiⁿ-iūⁿ lâi káng-si̍p bú ê sū . Ōe hô͘ kóng , Hiān-sî góa ê kok sǹg sī put-chí lóan-jio̍k , koh kap chiah-ê tōa kok sio keh-kài . Só͘-í nā tùi tōa kok , eng-kai tio̍h sió-sim kín-sīn lâi ho̍k-sāi i ; nā tùi sió kok , iā chì-hó sī ēng an-bú ê hoat-tō͘ ; án-ni chiah sǹg sī kiû kok-lāi pêng-an ê hong-hoat . Siat-sú ēng peng-kôan , chiū-sī teh chhē bia̍t-bô ê lō͘ . Nā pàng chit-ê lâng ôan-chôan tò-khì , chiong-lâi tek-khak ōe hāi góa ê kok . Chiū chiong kha kā i chām-khí-lâi , chiah pàng i tò-khì Ló͘ kok . Hit ê sìⁿ Bēng ê khòaⁿ-kìⁿ nn̄g ê kiáⁿ m̄-nā bô koaⁿ thang chòe , hóan-tńg lóng pìⁿ hòe-jîn , chiū khì kàu beh sí , sòa khì sìⁿ Si ê in lāi-bīn kā i chháu-nāu . Hit ê sìⁿ Si ê chiū kóng , Hōan-sū nā tú-tio̍h sî-ki chiū heng-ōng , sit-lo̍h sî-ki chiū chòe pāi-hoāi . Lín ê ha̍k-būn kap góan siāng chi̍t-iūⁿ , m̄-kú hit-ê sî-ki sī bô saⁿ-tâng . 
Chiàu án-ni khòaⁿ , thiⁿ-kha-ē ê lí-khì , bōe ōe kóng-tit siông-siông sī tio̍h , tāi-chì iā bōe ōe kóng tit chhiâng-chāi m̄-tio̍h tit . Ū ê chit khóan ê tāi-chì , chāi-chá sǹg chòe ū lí-khì , chòe-liáu sī tio̍h ; kàu hiān-chāi khiok bōe ōe sǹg-tit ū lí-khì . Ū ê chit hāng mi̍h hiān-chāi sī bô lō͘-ēng , kàu āu-lâi m̄-kú pìⁿ chòe chin ū lō͘-ēng . Só͘-í lí-khì , á sī bô lí-khì , ū lō͘-ēng á sī bô lō͘-ēng , khiok bōe ōe it-tēng lâi siú-tit , lóng tio̍h khòaⁿ sī sím-mi̍h sî-chūn . Tāi-pi̍t , Só͘-lô-bûn , Giâu , Sùn , in ê chun-kúi chòe jîn-kun , iā bōe kóng tit in ū siuⁿ kè-thâu . Lia̍p-sat-lō͘ , Gân Hôe , in sòng-hiong kàu chòe khit-chia̍h , khiā-khí hit phian-phiah oe̍h-toe̍h ê hâng-á-lāi , iā sī bōe ēng-tit kóng in sī thài pi-chiān . In-ūi kok lâng ê só͘ chòe , Siōng-tè lóng ū tiāⁿ-tio̍h ê sî hō͘ in , m̄ sī lâng só͘ ōe bián-kióng tit . Bēng-chú ū kóng , Sú seng iú bēng , hù-kùi chāi thian . Só͘-í lâng lóng tio̍h súi pún-hūn , jīn-miā , thèng-hāu sî , chhut-chāi thiⁿ chú-ì , m̄-thang kiông-kiông chòe . Sio̍k-gú ū kóng , Sū hông kah sî ; siat-sú tāi-chì bô tú-tio̍h ha̍h hit-ê sî , sui-jiân khah gâu kè-bô͘ , chòe kàu chin chiu-chì , iā bô tek-khek ōe tit thang sêng-kong . 

Hoâi-lâm-chú ê chheh kóng , Ū chi̍t ê cha-bó͘ gín-ná beh chhut-kè ê sî , in chhù-piⁿ ê lâng kā i ê pē-bú kóng , Lín cha-bó͘-kiáⁿ kè-khì lâng tau , āu-lâi ōe siⁿ kiáⁿ á bōe , sī bōe liāu-tit ; nā bōe siⁿ , kiám m̄ sī hōan-tio̍h chhit-chhut ê tiâu-lē mah ? Lêng-khó͘ tio̍h chiàu-kò͘ lí ê cha-bó͘-kiáⁿ , kah i nā ū lī-piān ê sî , tio̍h chiong in ang hit thâu ê saⁿ-á-khò͘ kap cha̍p-chhùi ê mi̍h , thau-the̍h kóa tò-lâi lín chhù ; bān-it āu-lâi bô kā lâng siⁿ kiáⁿ , hō͘ lâng lî tò-lâi , iā chiah ū thang tō͘ oa̍h . In ê pē-bú lia̍h chòe án-ni sī chin tio̍h , chiū kap in cha-bó͘-kiáⁿ tàu , chiong in ang hit pêng ê mi̍h-kiāⁿ , thau-the̍h tò-lâi in tau . Kè ū hiah kú , in ê ta-ke-koaⁿ chai kiò i ê sim-pū tiāⁿ-tiāⁿ thau-the̍h mi̍h khì in gōa-ke chhù , chiū kóng , Góan chit-ê sim-pū , sim-koaⁿ í-keng ǹg tī gōa-bīn , sī bōe ēng-tit koh lâu i tòa-teh , put-jû liōng-chá hō͘ i khì ; chiū kā i lî tò-khì in gōa-ke hia . In ê pē-bú m̄ chai hit-ê hō͘ lâng lî ê iân-kò͘ , hóan-tńg chin kám-kek chhù-piⁿ hit-ê lâng , kóng i kà-sī in , hō͘ in chai thang thàn-chá pī-pān . 
Nā lūn pún-tó kap Tiong-kok ê lâng , iā chōe-chōe ū chit hō mâu-pēng , múi siông chòe chi̍t hāng tāi-chì , chiū giâu-gî kiaⁿ-liáu bōe chiâⁿ ; chiū-sī í-keng chòe chiâⁿ , iā giâu-gî kiaⁿ-liáu tù bô kú . Tì-kàu ū hit hō eng-kai tio̍h chīn-la̍t ê , m̄ khéng khì chīn-la̍t , eng-kai tio̍h pān ê sū , iā m̄ khéng khì pān ; kan-ta kiaⁿ ōe pe̍h liáu kang , á sī ōe liáu pún , án-ni lóng m̄ khéng khì chòe . Koh ū chi̍t khóan , hit hō tāi-chì taⁿ-chiah chhòng-li̍p , iā m̄ khéng hē pún chhut-la̍t lo̍h-khì chòe , hóan-tńg sì-kòe khau-khek ; nā ū thang thàn tām-po̍h ji̍p chhiú , ka-kī chiū lia̍h chòe kàu-gia̍h ; ia̍h hit hō tāi-chì ê sêng-kong á sī pāi-hoāi , lóng bô beh khì kóan . Put-lūn chhòng sím-mi̍h tāi-chì , tāi-khài sī ū thâu bô bé , pòan tô͘ jî hòe ê khah chōe ; bô ū hit hō kian-kò͘ koat-tòan ê sim ; só͘-í chòe lóng bōe ōe sēng-kong . 
Hit khóan ê lâng , m̄-nā chòe tāi-chì sī án-ni , chiū-sī thàn tō-lí ho̍k-sāi Siōng-tè , iā bô m̄ sī án-ni . Phì-lūn chhin-chhiūⁿ chit-ê lâng , pêng-só͘ chin ái kóng pe̍h-chha̍t lâi phiàn lâng , āu-lâi in-ūi chai chòe tāi-chì nā ū ha̍h tī Siōng-tè ê chí-ì , Siōng-tè chū-jiân siúⁿ-sù hok-khì hō͘ i , iū koh lām-sám kóng pe̍h-chha̍t , sī hōan-tio̍h Siōng-tè kap lâng lóng siū-khì ê chōe . Án-ni chiū lâi chun-thàn Siōng-tè ê chí-ì , ǹg-bāng Siōng-tè siúⁿ-sù hok-khì hō͘ in . M̄-kú kè bē jōa kú , hut-jiân iū giâu-gî Siōng-tè siúⁿ-sù ê hok-khì , sī bông-bông biáu-biáu , bōe pîn-chún tit , m̄-thang choan-choan óa-khò chit hāng ; put-jû it-biān ēng tām-po̍h pe̍h-chha̍t ōe lâi phiàn lâng , iā it-biān lâi chun-thàn tō-lí , kiám m̄ sī nn̄g thâu lóng ū thang óa-khò mah ? Khó-sioh chhin-chhiūⁿ chit khóan ê lâng , it-seng lóng bōe ōe tit-tio̍h hok-khì ê pò-siúⁿ , hóan-tńg kóng chin sîn bô ū lêng-siàⁿ . Kiám chin-chiàⁿ chin sîn bô ū lêng-siàⁿ mah ? Sio̍k-gú kóng , Gî sū bû kong ; nā sī giâu-gî ê tāi-chì , chòe liáu bōe sêng-kong , chiū-sī chit ê ì-sù . 

Bēng-chú ū kóng , Sòng kok ū chi̍t ê lâng , hôan-ló i chhân-n̍i̍h ê tiū-á lóng bô sím-mi̍h tōa , i chiū chi̍t bô͘ chi̍t bô͘ ; ēng chhiú kā i pui̍h8 , hō͘ phû khah koâiⁿ-khí-lâi ; ti̍t-ti̍t cháu tò-lâi in tau kā lâng kóng , Kin-á-ji̍t góa khòaⁿ-kìⁿ chhân-n̍i̍h ê tiū-á lóng m̄ tōa , put-chí hôan-ló ; góa khiok ū siūⁿ-tio̍h chi̍t ê hoat-tō͘ , thang pang-chān i tōa châng . In hāu-siⁿ thiaⁿ-kìⁿ án-ni , chiū kóaⁿ-kín cháu khì khòaⁿ ; ó-hò , hiah-ê hō͘ i pui̍h8 ê tiū-á , lóng ta-la-khì lah .
Lūn-gú ê chheh ū kóng , Ài kóaⁿ-kín chiū chòe bōe tit thang kàu . Iā Tiong-iông ê ū kóng , Phì-jū chiūⁿ koâiⁿ , tio̍h tùi kē-kē lâi peh ; phì-jū kiâⁿ hn̄g , tio̍h tùi kūn lâi kiâⁿ khì . Án-ni thang chai bô-lūn chòe sím-mi̍h sū , lóng tio̍h chiàu chhù-sū lâi kiâⁿ , chiah ōe tit chòe kàu sêng-kong . Nā sī chhut-chāi in ka-kī ê kín sèng-tē , bōe ōe kiâⁿ i chiū beh o̍h pháu , án-ni beh thài ōe pó tit i bōe poa̍h-tó leh ? Chhin-chhiūⁿ Má-khó sì chiūⁿ jī-cha̍p la̍k chat ū kóng , Siōng-tè ê kok chhin-chhiūⁿ lâng iā chéng-chí tī tōe-n̍i̍h , mî-sî khùn , chá-khì sî khí-lâi , hit-ê chéng-chí chiū hoat-gê , chiām-chiām tōa-khí-lâi , lâng iā bōe hiáu-tit án-chóaⁿ-iūⁿ ōe án-ni . In-ūi tōe teh siⁿ gō͘-kak , sī chhut tī chū-jiân ê , tāi-seng sī ng , āu-lâi tōa châng chiâⁿ sūi , kàu bé sūi-n̍i̍h chīn kiat kui lia̍p , iā hiah-ê lia̍p siông-se̍k liáu , chiū ēng liâm-le̍k-á khì koah , in-ūi siu-sêng ê sî-chūn kàu lah . Chiàu án-ni chiah ū chhut tī chū-jiân ; nā chhin-chhiūⁿ hit ê Sòng kok ê lâng só͘ teh chòe , m̄-nā bōe pang-chān i tōa , sī tian-tò hō͘ i khau sí liáu-liáu . Só͘-í sio̍k-gú koh teh kóng , Kín pháng bô hó se , kín chòe bô hó ta-ke ; chiū sī kah lâng tio̍h chiàu chhù-sū lâi kiâⁿ . 

Chong-chú bat kóng , Ū chi̍t ji̍t chíⁿ-lāi ê súi-koe tùi Tang-hái ê pi̍h kóng , Góa put-chí ái kap lí saⁿ-kap thit-thô , khòaⁿ sī beh tòa chíⁿ-nôa-téng , thiàu-lâi thiàu-khì , á-sī beh tòa chíⁿ-lāi ê piah-khang , hioh-khùn lâi tâm-lūn ; he̍k-sī tòa chúi-bīn pàng teh hō͘ i phû , á-sī tiàm-bī chhàng-lo̍h lâi thô͘-soa tòe , lóng chin hó thit-thô ; bô-lūn sī ām-mûi , á-sī tō͘-ún , to m̄ ta̍t-tio̍h góa . Taⁿ tit-tio̍h chit khut ê chúi , koh ū chiah-n̍i̍h tōa , chiah-n̍i̍h khoah ê chíⁿ , iā sǹg sī ke̍k lo̍k ê sè-kài lah . Pi̍h sian-siⁿ , lí cháiⁿ-iūⁿ m̄ khah siông lâi góan chit hō hó só͘-chāi thit-thô leh ? Tang-hái ê pi̍h chiū siūⁿ beh lo̍h-khì , tò-kha chhng iáu-bē ji̍p-khì , chiàⁿ-kha to í-keng khì khê-teh lah , chiū tòa chíⁿ-téng se̍h kúi-nā chōa ; sòa tùi hit chiah súi-koe kóng , Lí bōe hiáu-tit Tang-hái ê tōa mah ? Káng chheng lí ê hn̄g , iáu-bē kàu-gia̍h thang pí i ê khoah ; káng chheng tn̄g ê koâiⁿ , iáu-bē kàu-gia̍h thang pí-tit i ê chhim . Ú-tè ê sî , káu nî ê chúi-chai , chit-ê hái bô khòaⁿ-kìⁿ ke-thiⁿ khah koâiⁿ . Thong-ông hit-tia̍p , chhit nî ê khòng-hān , chit-ê hái iā bô khòaⁿ-kìⁿ kiám-chió khah kē ; bô kóng in-ūi kú chiām-sî piàn-keng , á-sī ū chōe chió ê Chìn-thè . Che sī góan Tang-hái ke̍k lo̍k ê só͘-chāi . Hit chiah chíⁿ-lāi ê súi-koe thiaⁿ-kìⁿ chiah-ê ōe , tāi-seng chhiⁿ-chin koh gông-ngia̍h ; āu-lâi siūⁿ liáu kiàn-siàu , tiām-tiām lóng bô ì-sù . 
Lūn-kàu sè-kan lâng , chí-ū chai êng-hôa hù-kùi , ái chòe tōa-koaⁿ , thàn tōa chîⁿ , hak hó ê chhân , chhōa súi ê bó͘ , ū chōe-chōe kim-gûn châi-pó , án-ni chiū lia̍h-chòe chun-kùi ; iā m̄ chai chiah-ê í-gōa , iáu ū chit hō khah chun-kùi ê tāi-chì . Chhin-chhiūⁿ Pó-lô m̄ gōan chòe Iû-thài lâng ê koaⁿ , lâi kun-tè Iâ-so͘ . Mô͘-se m̄ khéng hióng-siū ai-ki̍p ông-kiong ê hok-khì , kam-gōan kap Í-sek-lia̍t lâng phun-pho ti khòng-iá . Gân Hôe khiā tòa hit hō m̄-chiâⁿ só͘-chāi , sī tǹg teh chia̍h chi̍t kheng-á pn̄g , chi̍t khok-á thng ; chóng-sī i lia̍h-chòe chin khoài-lo̍k . Lia̍p-sat-lō͘ sòng-hiong kàu bô thang chia̍h tiàm hó-gia̍h lâng ê mn̂g-kháu , thèng-hāu pun tām-po̍h ê lân-san mi̍h lâi chí-ki , i iā lóng bô hôan-ló . Chhin-chhiūⁿ chit kúi lâng , kiám m̄-sī kap lám siāng chi̍t khóan ê seng-khu , saⁿ tâng chi̍t khóan ê sèng-chêng ; cháiⁿ-iūⁿ m̄ chai chia̍h hó chhēng hó sī lâng só͘ him-siān mah ? Cháiⁿ-iūⁿ i phian-phian-á m̄ , hóan-tńg sî hó-gia̍h , kam-gōan hō sòng-hiong ; bô him-siān chun-kùi , kam-sim chòe pi-chiān , bô hiâm kan-khó͘ , put-lūn tú-tio̍h sím-mi̍h chhì-liān , iā bô kóe-ōaⁿ in ê sim-chì ? Che kiám m̄ sī piáu-bêng in sim-lāi kap ba̍k-chiu ê tiong-kan , lēng-gōa ū chi̍t khóan ê kéng-gū , khah-iâⁿ tī sè-kan ê êng-hôa hù-kùi , kap hiah-ê chun-kùi hó-gia̍h kim-gûn châi-pó mah ? Ia̍h hiah-ê mî-ji̍t tu-tu siūⁿ chit hō ê lâng kap chit-ê chhéng-tí-oa , ū sím-mi̍h hun-piat leh ? 
Koh chi̍t hāng , lán chia ê lâng khah chōe lóng m̄ bat chhut-gōa , hō͘ i ke̍k kiâⁿ sī tī in pún hiuⁿ-siāⁿ , á-sī kūn-hū ê po͘-thâu , in chiū phín kàu i khì sím-mi̍h só͘-chāi thit-thô , jōa hó kong-kéng ; in ia̍h m̄ chai pa̍t-ūi siâⁿ-chhī ū jōa tōa , lâng ū jōa chōe . Nā thiaⁿ-kìⁿ chi̍t hāng khah kî-koài ê sū , in chiū lia̍h-chòe sī kóng pe̍h-chha̍t teh phiàn i . Iā nā hit hō m̄ eng-kai sìn , bô-iáⁿ bô-chiah , liap chi̍t ê kúi-sîn ê miâ lâi phiàn lâng , in chiū sìn tauh-tauh , nā pa̍t lâng m̄ sìn , in chiū ke-thiⁿ kúi-kù lâi kan-chèng kàu khiā-chin khiā-hiān , che lóng sī tùi tī bô iat-le̍k ê só͘-tì . Koh m̄-nā chi̍t-poaⁿ-lâng sī án-ni , kui kok ê lâng iā ū chit hō mâu-pēng . Chhin-chhiūⁿ Tiong-kok tī kúi-cha̍p nî chêng , bōe kap gōa-kok kau-thong óng-lâi bóe-bōe ê sî , ka-kī lia̍h chòe pún-kok sī chin tōa , koh chin gâu , khòaⁿ gōa-kok lóng bô chiūⁿ ba̍k , kóng in sī hoan-á só͘-chāi , bô siūⁿ-tio̍h sèng-jîn ê kà-sī , tek-khak sī bô sím-mi̍h khó-chhú ; án-ni ka-kī khoa-kháu chū-tōa . Sū-put-ti gōa-kok hiah-n̍i̍h bûn-béng , kho-ha̍k iā chin hoat-ta̍t , bô-lūn thian-bûn tē-lí , lâi-bē-lâi-khì-bē-khì ê sū , lóng ū gián-kiù khah chiâu-kàu . Kūn-lâi khah ū lâng kap kok kok teh lâi óng , chiah chai kàu gōa-kok ê bûn-bêng ta̍k hāng hiah-n̍i̍h chiâu-pī , m̄-kú che sǹg sī ū kè-khì gōa-kok iû-le̍k , á-sī pún-sin bat keng-kè ê , chiah ōe chai kàu án-ni . Iā nā hit hō siú-kiū-phài m̄ ài kóng î-sin ê ōe hit hō lâng , nā thiaⁿ-kìⁿ khah sin-kî ê ōe , iā bô koh-iūⁿ hit hō chéng-tí-oa teh thiaⁿ Tang-hái tōa-pi̍h ê ōe lah . 

Chó-tōan ê chheh ū kóng , Tēng-kok ê tāi-hu koaⁿ , Pî Chò , kā in kok-n̍i̍h ê cháiⁿ-siòng Chú-sán kóng , Góa khòaⁿ koh bô jōa-kú Tēng-kok ōe ū hé-chai ; chhiáⁿ lí tio̍h chòe chiò lâi kî-tó , ǹg-bāng khòaⁿ ōe bián-tit ū chit-ê chai-ê . Chú-sán m̄ thiaⁿ i . Keh bô kúi-ji̍t , kó-jiân ū tōa hé-chai . Pî Chò koh kā i kóng , nā m̄ thiaⁿ góa ê chhùi , m̄-bián jōa-kú , iáu-kú ū hé-chai . Chú-sán ìn i kóng , Thiⁿ ê chòe tāi , hō͘ lâng thài ōe hiáu-tit ? Āu-lâi ê sū , lâng ná ōe chai ? Put-kò tio̍h chīn lâng ê pún-hūn lâi chòe , khah iàu-kín . Āu-lâi Tēng-kok kàu bé to iā pêng-an bô tāi-chì ; iā bô koh ū hé-chai . 
Tâi-ôan kap Tiong-kok éng ū chi̍t khóan hit hō lâng , choan-bûn kóng ké sian-ti ê ōe , ū-sî kóng , Koh jōa-kú ōe ū hé-chai , á sī chúi-chai ; ū-sî kóng , Bó͘-mi̍h sî ōe ōe tú-tio̍h un-e̍k ê kan-khó͘ ; lóng tio̍h thàn chá chhiáⁿ kóa hê-siūⁿ á-sī tō-sū , lâi chòe chiò , thang kái-tû chit khóan ê chai-ē . Án-ni si̍t-chāi kan-ta lām-sám liáu chîⁿ nā-tiāⁿ , lóng bô chi̍t-tiám-á ū lō͘-ēng . Ia̍h-keng ê chheh kóng , Chek-chū hó ê ke-lāi , in ê hok-khì tek-khek ū chhun ; chek-chū pháiⁿ ê ke-lāi , in ê chai-ē tek-khak chhiong-chiok . Su-keng-n̍i̍h iā kóng , Chòe hó ê chiū ēng pah hāng hok-khì siúⁿ-sù i ; chòe m̄ hó ê chiū chiong pah-hāng chai-ē kàng hō͘ i . Án-ni-siⁿ khòaⁿ , lâng tio̍h chiàu tō-lí lâi kiâⁿ , o̍h chòe hó-lâng , chiū thang siám-pī ta̍k iūⁿ ê chai-lān . Hô-hòng chúi , hé , un-e̍k , chit hō chai-ē , sī tùi lâng m̄ sió-sim lâi tú-tio̍h . Siat-sú ōe chiong khiⁿ-kau khui hō͘ thàu , hōaⁿ-cha̍h khí hō͘ kian-kò͘ , beh thài ōe ū chúi-chai leh ? Ia̍h nā chá-àm hé-chek ōe hiáu sòe-jī , ta̍k pái tāi-seng tî-hông , beh thài ōe ū hé-chai leh ? Koh lim-chia̍h nā ōe hiáu-tit tio̍h chheng-khì , khiā-khí ê só͘-chāi kap sin-chhēng ōe kín-sīn , ia̍h beh thài ōe ū un-e̍k leh ? M̄-kú lâng lóng m̄ tùi hit-ê si̍t-chāi ê sū lâi káng-kiù , kan-ta sìn hit hō hê-siūⁿ tō-sū ê liām-keng pài-chhàm , chòe-chiò sio-hiuⁿ , chhòng-lòng hiah-ê bô lī-ek ê sū ; hô ê lō͘ chhut-chāi i that-teh , bô beh khui ; hō͘-hōaⁿ kù-chāi i tó-hoāi , bô beh siu-lí ; koe-lō͘ oe̍h chiⁿ-chiⁿ , chhù-the̍h cha̍t thóng-thóng , Sì-kòe kiaⁿ-sí lô-lâng ; khiā-khí ê só͘-chāi , iā ak-ak chak-chak ; chia̍h chhēng ê mi̍h , iā bōe hiáu-tit tio̍h chheng-khì sòe-jī , chiàu ōe-seng ê hoat-tō͘ lâi kiâⁿ , kan-ta beh khò hiah-ê pu̍t-á , ēng chòe-chiò ngiâ lāu-jia̍t , lâi ǹg-bāng in pó-pì , hō͘ lán pêng-an bô tāi-chì . Án-ni beh thài ōe khò-tit leh ? 

Tân Chín tī Gūi-kok ê sî , chòe chin tōa ê koaⁿ , Hūi-chú tùi Tân Chín kóng , Lí tio̍h ài sòe-jī ho̍k-sāi ông chó-iū ê lâng . Lí khòaⁿ iông-liú sī kài khoài oa̍h , kài khoài tōa ê chhiū . Nā thán-hoâiⁿ kā i chai , i iā tian-tò siⁿ-khí-lâi ; at-tn̄g kā i chai , i iā sī ōe oa̍h . M̄-kú ū chi̍t chân , sui-jiân ū cha̍p lâng chai i , nā ū chi̍t lâng teh kā i pui̍h8 , i chiū bōe oa̍h , bōe tōa châng . Án-ni khòaⁿ , ēng cha̍p lâng teh chai , he chin chiān chīn khoài oa̍h ê chhiū ; iáu sī bōe tù-tit chi̍t ê lâng lâi teh pui̍h8 i . Che sī sím-mi̍h iân-kò͘ leh ? In-ūi chai ê khah oh , pui̍h8 ê khah khoài . Lí sui-jiân tit-tio̍h ông chin tōa chai-pôe , m̄-kú kiaⁿ-liáu beh pui̍h8 lí ê lâng iā chin chòe . Só͘-í lí tio̍h kín-sīn kap lâng saⁿ-hô , m̄-thang khò-sè , lia̍h-chòe ông hō͘ lí khò chiū kàu gia̍h . Nā án-ni , chiah m̄-bián ū gûi-hiam .
Hiān-sî ê lâng , siat-sú ū sè thang khò , beh kah i bo̍h-tit giâ chhut-lâi ēng , sī chin ûi-lân . Khah chōe sī hit hō chīn-la̍t thiám-mī koaⁿ-hú , ǹg-bāng i ê sè lâi hō͘ lán khò , chiah khì chīn-la̍t kiau-ngō͘ pa̍t lâng ; án-ni lia̍h chòe chin thé-biān . Beh chhē hit hō bô kek-khiù ê lâng , sī chin chió . Chāi-chá Chi-ná chhit-kok ê sî , Siong Iòng chòe Chîn kok ê cháiⁿ-siòng , i chûn khò Chîn Hàu-kong chi̍t ê lâng nā-tiāⁿ ; kî-û liân thài-chú kóng ōe lio̍h-á m̄ tio̍h , iā chiong thài-chú ê sian-siⁿ bīn-n̍i̍h kā i chhiah jī , phīⁿ kā i koah khí-lâi . Kàu Hàu-kong sí , thài-chú chiap ūi , bô jōa-kú sòa lia̍h-khì , ngó͘-má hun-si . Án-ni khó-kiàn sè-le̍k sī lóng bōe khò-tit . Lâng kóng bó͘-tan-hoe sui-jiân sī hó , iā tio̍h ài û le̍k-hio̍h lâi saⁿ hû-chhî . Nā-sī kan-ta khò i ōe pa-kiat hiah-ê ló-tia tāi-jîn , iā kap pa̍t lâng lóng bōe hô , kiaⁿ-liáu i só͘ óa-khò ê ló-tia kap tāi-jîn iā hō͘ i khò bōe tiâu . In-ūi lâng ê siⁿ-sí heng-soe sī bô tek-khak . Lūn-kàu só͘ ōe khò-tit , to̍k-to̍k chi̍t ê nā-tiāⁿ , chiū-sī lán ê Kiù-chú Iâ-so͘ ; iā lán só͘ khò i , m̄ sī ài-tit-tio̍h sè-kan hit hō khang-hu ê hôa-bûn-hián , sī ūi-tio̍h lêng-hûn éng-oa̍h ê iân-kò͘ . Koh lán só͘ khò i , m̄ sī khò i ê sè-thâu , sī khò i ê jîn-ài kap un-tián . I ê jîn-ài bô-lūn lâng ê pháiⁿ kâu toh-lo̍h , nā hóan-hóe jīn-chōe sìn lâi khò I , chiū ōe tit-tio̍h kiù . In-ūi lâng ê só͘ kiâⁿ , lóng thàn in ê su-io̍k , bōe bián-tit hōan-tio̍h Siōng-tè ê kài-bēng , chiàu kong-gī lâi phòaⁿ-tòan , lóng tio̍h siū éng-óan ê hêng-hoa̍t . M̄-kú Siōng-tè put-jím kî sim , chiah ēng chhut chit hō sio̍k-chòe ê hoat-tō͘ . Kóng sio̍k-chòe , m̄ sī chhin-chhiūⁿ sè-kan ēng chîⁿ-gûn lâi mái-chiok , kiû-kiam in ê chōe-kòa , sī ēng thòe-ōaⁿ ê hong-hoat , chiū-sī Siōng-tè khòaⁿ lâng hōan-tio̍h éng-óan tîm-lûn ê chōe , chiū chiong i ê kiáⁿ thoat-chhut , lo̍h-lâi sè-kan chhut-sì chhin-chhiūⁿ lâng , lâi thôan thian-kok ê hok-im , kiò làng tio̍h sìn ; kàu saⁿ cha̍p liân hè , sòa hō͘ lâng lia̍h khì tèng sí tī si̍p-jī-kè . Taⁿ nā chiàu lâng teh siūⁿ , Iâ-so͘ kì-jiân sī Pē Siōng-tè thoat-chhut-lâi , sè-kan lâng thài ū kôan-lêng thang lia̍h i , koh kā i hāi sí leh ? M̄-kú che chiū-sī Siōng-tè ēng chhut sio̍k chōe ê hong-hoat , kiò Iâ-so͘ thòe lâng sí , ēng I ê pó-hui̍h sóe lâng ê chōe . Chóng-sī sí āu saⁿ ji̍t Siōng-tè ū hō͘ i koh oa̍h , sòa pe̍k-ji̍t seng thian , bēng-lēng i ê ha̍k-seng , khì phó͘ thiⁿ-ē thôan hok-im . Lâng nâ sìn i , chiū tit-tio̍h , m̄ sìn ê kàu-bé tio̍h tēng chōe . Só͘-í kóng ōe khò-tit ê chì-ū Iâ-so͘ nā-tiāⁿ , kî-û lóng bōe khò-tit liáu-liáu . 

Chhân Sù bú-bān Cho͘-kok ê jîn-kun , Cho͘-kun beh thâi i . Chhân Sù chhiⁿ-kiaⁿ , chiū khì kìⁿ Hūi-chú , kiû thòe i seh-chêng . Hūi-chú chiū khì kìⁿ Cho͘-kun , mn̄g i kóng , Siat-sú chím-má ū chi̍t ê lâng lâi kìⁿ lí , i tiâu-kò͘-ì ēng chi̍t ba̍k chha̍uh-chha̍uh ni̍h kā lí khòaⁿ , m̄ chai lí beh cháiⁿ-iūⁿ khóan-thāi i . Cho͘-kun kóng , i án-ni hì-lāng góa , góa tek-khak thâi i . Hūi-chú koh kóng , nā-sī lâi ê lâng sī chhiⁿ-mî ê , he beh cháiⁿ-iūⁿ ? Cho͘-kun kóng , He góa bô kāng i ; in-ūi kì-jiân sī chhiⁿ-mî ê lâng , i ba̍k-chiu to bô khòaⁿ-kìⁿ , bōe bián-tit ōe chha̍uh-chha̍uh ni̍h ; lâng kóng put ti put chōe , i ka-kī to͘ m̄-chai án-ni sī sit-lé , só͘-í bô beh pān i ê chōe . Hūi-chú chiū koh kóng , nā án-ni chit-ê Chhân Sù ê teh chòe lâng , tī tang-pêng ê sî , bú-bān-tio̍h Chê-hô͘ , tī lâm-sì ê sî , iā lêng-jio̍k-tio̍h Chhó͘-ông , i tī chit-ê lām-sám khi-biô lâng ê tāi-chì , sǹg sī pē-bú siⁿ-chiâⁿ ê chhiⁿ-mî ê , lí mi̍h-sái òan-hūn i leh ? Cho͘-kun thiaⁿ-liáu chiū soah-khì , bô khì pān Chhân Sù ê chōe . 
Lūn-kàu sè-kan ê lâng , éng-éng ū hit hō ài kap siáu-jîn ê lâng lâi-óng , Kàu āu-lâi hō͘ i lūi-tio̍h , siū kheh-khui , ka-kī iáu m̄ jīn m̄ bat lâng , hóan-tńg khì òan-hūn hit-ê siáu-jîn , che kiám ū koh-iūⁿ chhin-chhiūⁿ kap chhiⁿ-mî ê teh cheng-lūn hit ê ba̍k-chiu chha̍uh-chha̍uh ni̍h mah ? Ia̍h chiu̍-sī kàu-hōe-lāi ê lâng , tùi sè-sio̍k lâng teh kau-chiap ū sî in-ūi cheng-lūn tō-lí , piān-pok kàu beh saⁿ-mē . Lán iā bô siūⁿ , in to iáu-bē tit-tio̍h tō-lí , sim-koaⁿ bē siū sîn ê kám-hòa , ba̍k-chiu chhin-chhiūⁿ bē khui leh ; án-ni chiū m̄-thang kap in teh chhia-pôaⁿ . 

Chhó͘-kok ū chi̍t ê lâng teh bōe tún , ( chūi-sī tîn-pâi ) , iā teh bōe mâu , ( chiū-sī chhiuⁿ ) , ka-kī o-ló i ê tîn-pái cháiⁿ-iūⁿ ê kian-kò͘ , bô-lūn sím-mi̍h mi̍h , lóng chha̍k bōe thàu kè khì . Koh kè bô jōa-kú , iū-koh ka-kī o-ló i ê chhiuⁿ sī chin lāi , chin hó kńg ; bô-lūn sím-mi̍h mi̍h chha̍k-liáu chiū thàu kè-khì . Tng hit-sî ū chi̍t ê lâng mn̄g i kóng , Lí án-ni ka-kī tián lí ê mâu sī jōa lāi , tún sī jōa kian-kò͘ , taⁿ m̄ chai toh-lo̍h chi̍t hāng khah si̍t-chāi ; thài m̄ ēng lí ê mâu lâi chha̍k lí ê tún khòaⁿ-bāi-teh ? Hit ê Chhó͘-kok ê lâng sòa bô pòaⁿ kù ōe thang ìn . 
Hiān-sî ū chi̍t kù sio̍k-gú teh kóng , Chū-siong mâu-tún , á-sī kóng , Ka-kī mâu-tún , chiū-sī chit-ê tián-kò͘ . Sī teh chí hit-hō chi̍t chhùi tàu siang chi̍h , tāi-seng kóng ê ōe kap āu-bīn lóng bô hô ê . Só͘-í bô-lūn chòe tāi-chì , í-ki̍p teh kóng ōe , lóng tio̍h siūⁿ-lâi-khì-tò , m̄-thang sûi-piān lām-sám kóng , chiah bōe ū chit khóan chū-siong mâu-tún ê sū . 

Chê-kok ū chi̍t ê chhut-miâ ê tha̍k-chheh lâng , miâ kiò Chhân Tiōng . I m̄ ài chòe koaⁿ , kam-gōan ún-ku san-lîm , chòe kang tō͘ pá , khòaⁿ-phòa sè-kan bêng-lī chit nn̄g jī . Āu-lâi ū chi̍t ê Sòng kok ê lâng , miâ kiò Khut Kok , lâi kìⁿ i , kā i kóng , Góa kú-kú chiū thiaⁿ-kìⁿ sian-siⁿ lí ê hó miâ-siaⁿ , kóng lí pêng-seng koat-tòan m̄ khéng khò lâng chia̍h pn̄g . Taⁿ góa ū chi̍t khóan chai pû-á ê hoat-tō͘ beh hiàn hō͘ lí , ōe hō͘ só͘ chai ê pû-á tēng khok-khok , ná chhin-chhiūⁿ chio̍h-thâu ê khóan , koh chin kāu , iā bô khang bô phāng . Chhân Tiōng thiaⁿ-liáu chiū kóng , Chai pû-á ê lō͘-ēng , sī beh chiong i lâi tóe tang tóe sai . Nā sī tēng kàu chhin-chhiūⁿ chio̍h-thâu , kāu-kāu koh bô khang bô phāng , án-ni chiū bōe ēng-tit thang phòa-khui khí-lâi tóe mi̍h tit . Che beh kap lâng sǹg chòe sím-mi̍h pû-á leh ? Khut Kok chiū ìn i kóng , nā án-ni góa chiū beh chiong chit-ê hoat-tō͘ pàng hiat-ka̍k liáu . Chóng-sī chhin-chhiūⁿ sian-siⁿ chit khóan ê m̄ khéng khò lâng chia̍h pn̄g , tek-khek iā sī bô lī-ek tī lâng ; kiaⁿ-liáu sian-siⁿ iā sī kap chit khóan tēng khok-khok ê pû-á sio siāng leh . 
Lâng kap khîm-siù hit-ê tōa hun-piat ê só͘-chāi , chiū-sī lâng ōe chai-kiò ho̍k-sāi Siōng-tè kap ho̍k-sāi lâng . Nā kan-ta chai ū i ka-kī , iā lóng m̄ chai ū pa̍t lâng , koh m̄ chai thang kóng ū chi̍t ūi chin-si̍t bô lām-sám éng-óan oa̍h tī-teh ê chú-cháiⁿ , án-ni chiū sit-lo̍h chòe lâng ê chu-keh . Só͘-í Sèng-keng ū kóng , Lín ê kng tio̍h chiò tī lâng ê bīn-chêng , hō͘ in khòaⁿ-kìⁿ lín ê hó só͘ kiâⁿ , lâi kui êng-kng hō͘ lín tī thiⁿ-n̍i̍h ê Pē . Chiàu án-ni khòaⁿ lâng nā chhin-chhiūⁿ hit hō siu-tō-jîn khì ún-ku san-lîm , kan-ta beh kiù ka-kī ê lêng-hûn , kiám m̄ sī sit-lo̍h chòe lâng ê pún-hūn ? 

Tēng-kok ū chi̍t ê lâng beh chhut-khì bóe chi̍t siang ôe , tāi-seng tī in chhù-n̍i̍h , chiū chiong i ê kha , niû khòaⁿ jōa tn̂g jōa tōa , pí-kàu chi̍t ê iūⁿ chham kha-n̍i̍h hô-hô , chiū chhiáⁿ hē tī toh-téng . Āu-lâi-khì kàu tī koe-n̍i̍h , chiah siūⁿ-tio̍h bōe kì-tit the̍h hit-ê pān lâi . Tī koe-chhī n̍i̍h sui-jiân ū chin chōe ê ôe , khiok m̄-khéng bóe , kóng i bōe kì-tit the̍h hit-ê iūⁿ lâi pí khòaⁿ-bāi-teh . Kàu thèng-hāu i tò-khì in chhù , the̍h hit-ê iūⁿ lâi ê sî , to í-keng sòaⁿ chhī , tiàm lóng koaiⁿ liáu-liáu lah . In-ūi án-ni sòa bóe bô ôe . Ū lâng kā i kóng , Lí thài m̄ ēng lí ê kha lo̍h-khì pí , chhēng kàu ōe hô-hô tú-hó mi̍h-sái tio̍h koh tò-khì the̍h hit-ê pān . I chiū ìn kóng , Lêng-khó͘ tio̍h sìn hit-ê pān , m̄-thang sìn chit siang kha . 
Nā lūn sè-kan , iā ū chit khóan hit hō lâng , choan-choan sī sìn kó͘-chá ê hoat-tō͘ , m̄ sìn sin ê hoat-tō͘ , m̄ chai kàu kó͘-chá ê hoat-tō͘ , lóng sī ha̍h tī hit-ê sî-ki teh ēng . Nā sī kan-ta chai hit ê kó͘-chá ê hoat-tō͘ , iā lóng bōe hiáu-tit î-sî chè-gî , án-ni chiū tek-khek ōe gō͘ tōa-sū . 

Tēng-koāiⁿ ê só͘-chāi , ū chi̍t ê lâng kah in bó͘ kā i chòe chi̍t niá khò͘ . In bó͘ mn̄g i kóng , Beh chòe sím-mi̍h khóan ? Hit ê lâng kóng , Chiàu chhin-chhiūⁿ góa kū ê khò͘ hit khóan . In bó͘ chiū chiong hit tè sin ê pò͘ , húi-hoāi hō͘ pháiⁿ , chiah chòe chi̍t niá kap i ê kū ê saⁿ-tâng . 
Koh ū chi̍t hāng ; tī kúi-cha̍p nî chêng , Hiong-káng taⁿ-chiah koah kui Eng-kok , chiū ū chin chōe Eng-kok lâng lâi tiàm tī hai , káⁿ sī in-ūi iáu-bē ū chòe chhâi-hông ê sai-hū lâi , só͘-í hiah-ê Eng-kok lâng , ū khì chhiàⁿ hiah-ê pún-tōe lâng kā in chòe iûⁿ-ho̍k . Hiah-ê pún-tōe chhâi-hông pō͘-pîn m̄ bat khòaⁿ-kìⁿ hit khóan ê saⁿ-á-khò͘ , khòaⁿ-liáu hoan kì-kà , chia iā chi̍t ê tē-á , hia iā chi̍t ê tē-á , kui niá ui kàu choan khang . Chiū koh mn̄g in kóng , Beh cháiⁿ-iūⁿ chòe ? Hit ê Eng-kok lâng kóng , Chiàu góa kū ê hit khóan án-ni chòe . Hit ê chhâi-hông chiū chiàu in kū ê pān , kā i ka lo̍h-khì chòe , liân hit hō kiⁿ phòa khang koh thīⁿ ê , i iā chiàu hit-ê kiⁿ phòa ê sè-bīn , kā i ka hō͘ khui , chiah koh thīⁿ . Kàu āu-lâi chòe hó , hiaⁿ̍h khì hō͘ hit-ê Eng-kok lâng , thí-khui khì-lâi chi̍t-ē khòaⁿ , thài ōe kui niá ka kàu chia iā chi̍t khang , hia iā chi̍t khang , chiah koh pó͘ kàu hoe lo̍k-lo̍k ? Chiū hâm i kháu-chháu , m̄-nā m̄ kang-chîⁿ hō͘ i , tian-tò beh kā i thó pò͘-sin ê gûn . Lióng-pêng cheng-lūn bōe soah ; āu-lâi ū lâng chhut-lâi kā in chhú , chiah tiâu-ti̍t . 
Lūn-kàu ta̍k kok ê hoat-tō͘ kap hong-sio̍k , to lóng ū hó iā ū pháiⁿ ; m̄-kú beh thàn hit-ê hó ê khah oh , beh o̍h pháiⁿ ê sī khah khoài . Nā beh kan-ta chai hit-ê pháiⁿ ê só͘-chāi , iā m̄ chai thang o̍h hó ê , án-ni kap hit-ê Tēng-kok ê hū-jîn-lâng teh chòe khò͘ , chham hit-ê Hiong-káng chhâi-hông ê teh chòe iûⁿ-ho̍k , ū sím-mi̍h koh-iūⁿ leh ? 

Tong-iông Tiông-pán-pho Tiō Chú-liông kiù A-táu , hit-sî Lâu Pī kap Chô Chhò kau-chiàn , Lâu Pī thâi-su , i ê chiòng kap ke-kòan lóng sì-sòaⁿ liáu-liáu . I ū chi̍t-ê tāi-chiong miâ kiò Tiō Chú-liông , tī pah-bān kun-tiong beh chhē in ê chú-bú kap sió chú-lâng , ji̍p kàu Tiông-pán-pho ê lâm-pêng , chiah khòaⁿ-kìⁿ hu-jîn phō A-táu tī chi̍t ê phòa chhiûⁿ-á ē chíⁿ-nôa-téng teh chē , ba̍k-sái sì-lâm-sûi . Chú-liông siūⁿ-khí Lâu Pī to̍k-to̍k chi̍t ê kiáⁿ nā-tiāⁿ , nā bô kiù i chiū Hàn-tiân sòa choa̍t-sû , chiū kóaⁿ-kín chhiáⁿ Bí hu-jîn chiūⁿ bé , thang saⁿ-kap tô-miā . Hū-jîn kóng , Góa sí sī bô iàu-kín , chóng-sī in lāu-pē chí-ū chi̍t ê kiáⁿ nā-tiāⁿ , choan-choan óa-khò chiong-kun pó-hō͘ i , m̄-thang in-ūi góa lâi liân-lūi lí . Kóng-liáu chiū chiong A-táu phō hō͘ i , sòa thiàu lo̍h kó͘-chíⁿ--n̍i̍h sí . Chú-liông chiū chiong A-táu pa̍k tòa seng-khu--n̍i̍h phe-sìⁿ-miā phah chhut bān-têng-ûi , chiong A-táu lâi hêng Lâu Pī . Āu-lâi tī Se-sio̍k chiap-ūi chòe hông-tè . Che si̍t-chāi sī choan khò Chú-liông ê ióng-béng . 
Lán tha̍k chit khóan ê kó͘-tián , siūⁿ khí Bí hu-jîn pàng-sak sìⁿ-miā , Chú-liông phe-miā kau-chiàn , án-ni lâi kiù A-táu , sī in-ūi A-táu ê sí oa̍h chiū-sī koan-hē Hàn-tiâu ê chûn-bông , só͘-í khòaⁿ chòe bô kè ê pó-pòe ; pàng-sak sìⁿ-miā lâi kiù i , chiàu lí-khì khiok eng-kai tio̍h án-ni . 
Taⁿ sè-kan lâng só͘ pó-pòe--ê chiū-sī sìⁿ-miā , nā-sī iáu ū pí sìⁿ-miā koh khah iàu-kín ê , chiū-sī bōe sí-sit , bōe bia̍t-bô ê lêng-hûn . Ki-tok kàng-lîm lâi sè-kan , pàng-sak sìⁿ-miā tī si̍p-jī-kè , che tiâu-kò͘-ì sī beh lâi kiù sè-kan lâng ê lêng-hûn . Sèng-keng ū kóng , jîn-chú kàu , sī beh kiù sit-lo̍h ê lâng ( Thài . 18 : 11 ) .

Chāi-chá ū chi̍t ê lâng teh kā Chê-ông ūi jī-ūi , Chê-ông mn̄g i kóng , Ūi sím-mi̍h tē-it ûi-lân ? Hit è ūi-kang kóng , Káu bé chòe ûi-lân . Chê-ông koh mn̄g kóng , Ūi sím-mi̍h tē-it khoài ? Ūi-kang koh ìn i kóng , Kúi-koài iau-chiⁿ chòe khoài ūi . In-ūi káu bé sī lâng chá-àm siông-siông teh khòaⁿ , nā ūi chi̍t-tiám-á bô tú-hó ha̍h , lâng chiū liâm-piⁿ khòaⁿ ōe chhut ; só͘-í khah oh-tit ūi . Iau-chiⁿ kúi-koài sǹg-sī bô hêng bô iáⁿ , iā bô͘ lâng bat khòaⁿ-kìⁿ ; put-lūn ūi sím-mi̍h khóan , lâng lóng bōe hiáu-tit hun-piat , só͘-í ū khoài ūi . 
Sè-kan éng ū chit chéng lâng , chin gâu chng-kî chòe-koài , pìⁿ hiah-ê kî-koài ê tāi-chì , ka-kī lia̍h chòe sī chin gâu , kî-si̍t lóng sī hiah-ê ūi kúi-koài ê pún-sū , lâi teh phiàn lâng nā-tiāⁿ . Che iā thang pí-phēng chhin-chhiūⁿ lâng kóng in ū hoat-tō͘ thang phòa tē-ge̍k khui thian-tông , che khiok khah khoài kóng , in-ūi oh-tit thang kap in piān-pok . Chóng-sī lâng nā kóng in ū hoat-tō͘ thang kiù lâng chhut in ê pháiⁿ , pìⁿ chòe hó-lâng , che khah oh-tit kóng , in-ūi ū iáⁿ bô iáⁿ lâng liâm-piⁿ chai . Iā chhin-chhiūⁿ Má-khó 2 : 9 só͘ kì-chài Iâ-so͘ mn̄g chèng lâng kóng , Kā piàn-sūi ê kóng , Lí ê chōe sià lah , á-sī kóng , Khí-lâi , giâ lí ê pho͘-á lâi kiâⁿ , toh-lo̍h chi̍t hāng khah khoài ? Chiū tng chèng lâng ê bīn-chêng i-hó hit-ê lâng , hō͘ lâng chai jîn-chú tī tōe--n̍i̍h ū kôan thang sià-chōe . Lán ê sèng-kàu nā ū kong-hāu thang kiù pháiⁿ-lâng pìⁿ chòe hó-lâng , hō͘ lâng khòaⁿ , peh-sìⁿ chiū khah khoài sìn lán só͘ kóng bōe khòaⁿ-kìⁿ ê sū .

Ló͘-kok ê cháiⁿ-siàng Bēng Hiàn-chú , khì Chìn-kok tiâu-phèng . Chìn-kok ê cháiⁿ-siòng , Hân Soan-chú , siat iân-sia̍h khóan-thāi i ; ōaⁿ saⁿ-ūi ê kheh thiaⁿ , lóng pâi kàu chin súi , chin chhiâu-pī , koh chin hó khòaⁿ . Hiàn-chú kóng , Chin-chiàⁿ sī pù kàu-ke̍k liáu . Soan-chú kóng , Lín chhù pí góan chia àn-cháiⁿ-iūⁿ ? Hiàn-chú kóng , Góan chhù sòng kàu m̄ hó kóng . Chí-ū nn̄g ê tha̍k-chheh lâng , chi̍t-ê miâ kiò Gân Hôe , chi̍t-ê miâ kiò Chu Bû-lêng , hō͘ góa tit-tio̍h kok--n̍i̍h ōe pêng-tiaⁿ , peh-sìⁿ ōe an-ún ; góa só͘ ū ê , chīn chāi án-ni nā-tiāⁿ . Kàu Hiàn-chú chhut-khì , Soan-chú chiah kóng , i sī kun-chú ê lâng , lia̍h hit hō pôe-iúⁿ gâu-lâng chòe hó-gia̍h . Góa sī siáu-jîn ê lâng , chiah lia̍h chiah-ê kim-gûn chu-ge̍k chòe hó-gia̍h . Góa ka-kī siūⁿ si̍t-chāi chin kiàn-siàu . 
Sio̍k-gú kóng , Bat lâng khah-hó bat chîⁿ , si̍t-chāi chin ū-iáⁿ . M̄-kú sè-kan lâng , m̄-tān-nā pêng-iú , in-ūi chîⁿ-châi lâi choa̍t-kau , chiū-sī hiaⁿ-tī , pē-bú , bó͘-kiáⁿ , í-ki̍p chhin-chhek ê teh kau-chia̍p , to tio̍h chit hang chîⁿ chòe thâu-cheng . Án-ni khó-kiàn chîⁿ ê khùi-la̍t sī chin tōa , chin gâu pé-pa̍k lâng , nā m̄ sī hit hō kam-gōan hō͘ i sòng-hiong hoaⁿ-hí khoài-lo̍k lâi siú tō-lí ê lâng , chiū bô hiah khoài ōe thoat-lī chit hāng ê pé-pa̍k . Má-khó 10 : 23 , Iâ-so͘ tùi I ê ha̍k-seng kóng , Pù lâng beh ji̍p Siōng-tè ê kok sī chin oh . Che sī in-ūi ū chi̍t ê hó-gia̍h lâng lâi kìⁿ Iâ-so͘ , kūi-teh kûi khoaⁿ tio̍h cháiⁿ-iūⁿ chòe , chiah ōe tit-tio̍h éng-óan oa̍h . Iâ-so͘ kiò i tio̍h khì piàn-bōe i ê ke-gia̍p , lâi chín-chè sòng-hiong lâng , chiū chîⁿ-châi chek-chū tī thiⁿ-n̍i̍h ; chóng-sī hit-ê lâng thiaⁿ-kìⁿ chit hō ōe , bīn sûi-sî piàn-sek , ū iu-chhiû ê khóan , iā sòa chòe i khì . Án-ni khó-kiàn chîⁿ-châi ê khùi-la̍t teh pa̍k lâng sī chin tōa . Ài-tit thoat-lī chit khóan ê pé-pa̍k , tek-khak tio̍h khòaⁿ ōe phòa chiah-ê sè-kan ê êng-hián ; m̄-thang chhin-chhiūⁿ Hân Soan-chú , kan-ta ōe hiáu-tit chng-thāⁿ gōa-bīn ê hó khòaⁿ .

Hàn-tiâu ê sî ū chi̍t ê lâng miâ kiò Koái Thong , sī chòe Hân Sìn ê chham-bô͘ . Kàu Hân Sìn khì phòa Chê-kok liáu-āu , Koái Thong ū kiò Hân Sìn tio̍h pōan Hàn , chiong Chê-kok to̍k-li̍p khí-lâi kóan . Hân Sìn put-jím kî sim , m̄ thiaⁿ i ê chhùi . Āu-lâi Hân Sìn hō͘ Hàn Ko-chó͘ thâi-khì . Koái Thong iā hō͘ lia̍h lâi . Hàn Ko-chó͘ mn̄g i kóng , Lí bat kah Hân Sìn chō-hóan mah ? Koái Thong ìn i kóng , Tō-chek ( kó͘-chá ê pháiⁿ-lâng ) ê káu , khòaⁿ-kìⁿ Giâu-tè ( kó͘-chá ê sèng-ông ) chiū tōa pūi , chóng-sī Giâu-tè m̄-sī put-jîn ê jîn-kun , káu khòaⁿ-kìⁿ m̄ sī i ê chú-lâng , khiok sī bōe bián-tit bô pūi . Tong-sî góa chai-kiò ū Hân Sìn , khiok bōe hiáu-tit ū pè-hā . Hàn Ko-chó͘ thiaⁿ-liáu sòa sià-bián i ê chōe . 
Lâng kóng , Chāi Chîn ūi Chîn , chāi Chhó͘ ūi Chhó͘ , sǹg sī kah lâng tio̍h chīn-tiong , tio̍h chīn pún-hūn . Chóng-sī iā ài khòaⁿ sī sím-mi̍h khóan ê chīn-tiong . Ū chi̍t chéng hit hō pāi-ka chú-tē , chham hiah-ê ông--ko liú--ko khì oang , lóng bô beh kò͘ lāi-thâu , sīm-chì tàu hiah-ê lâi khi-hū in ê chhin hiaⁿ-tī . Iā ū chi̍t-chióng hit-hō choan-bûn teh pang-chāu tùi-te̍k , lâi siong-hāi pún-sin ê bú-kok , i iā hia-hia pai-pai , ka-kī kóng sī chèng-ti̍t bô phian-su , sī chīn-tiōng teh pò kok , m̄ chai án-ni tùi sím-mi̍h lâng teh chīn-tiong , iā teh pò sím-mi̍h lâng è kok . Hài-ah ! Chhin-chhiūⁿ chit khóan ê chīn-tiong , chit khóan ê sim-koaⁿ , sòa khah-su hit hō káu ê lūi , iā sòa m̄ chai thang hun-piat hó pháiⁿ . 

Ló͘ Ai-kong mn̄g Khóng-chú kóng , Góa thiaⁿ-kìⁿ lâng teh kóng , Hit hō chin gâu bōe kì-tit tāi-chì ê lâng , teh poaⁿ chhù ê sî , liân in bó͘ iā bōe kì-tit poaⁿ khì . Khóng-chú kóng , Che iáu m̄ sî gâu bōe kì-tit ê lâng ; hit hō chin gâu bōe kì-tit ê lâng , liân i pún-sin iā sòa bōe kì-tit . Ai-kong mn̄g kóng , Àn-cháiⁿ-iūⁿ pún-sin iā sòa bōe kì-tit ? Khóng-chú kóng , Kó͘-chá ê sî ū chi̍t ê Hā Kia̍t-ông , i ê chun-kùi chòe kàu hông-tè , i ê hó-gia̍h kóan kàu thong kok . M̄-kú m̄ thàn sian-ông ê tō-lí , chhia-chhí iàn-lo̍k , bê tī chiú-sek ; āu-lâi kok phòa ka bông , sòa hō͘ Thong-ông thâi-khì , che kiám m̄ sī sòa bōe kì-tit i pún-sin mah ? 
Sè-kan hit hō bōe kì-tit pún-sin ê lâng , kiám kan-ta Hā Kia̍t nā-tiāⁿ ? Sè-kan bōe kì-tit pún-sin ê sū , iā m̄-tān-nā chiú-sek nā-tiāⁿ . Hōan-nā lâng chòe chi̍t hāng bô chiàu lí-khì ê tāi-chì , á sī kóng chi̍t kù bô lí ê ōe , í-ki̍p chûn chi̍t hāng bô tō-lí ê liām-thâu , chiū lóng kàu-gia̍h thang hāi-tio̍h in ê seng-khu kap sim-koaⁿ . Só͘-í kó͘-chá kun-chú ê lâng , tùi ka-kī chi̍t ê , iā tio̍h chûn kín-sīn kéng-kài ê sim . 

Chiu-tiâu ê sî , ū chi̍t ê jîn-kun , miâ kiò Hiu-ông , i chē-ūi tē saⁿ nî , chiū chhōaⁿ Po Sū chòe phian-hui , ông put-chí tek-thióng . Iā siⁿ chi̍t ê kiáⁿ , miâ kiò Pek-ho̍k . Keh nn̄g nî kú liáu-āu , chiū chiong i ê chiàⁿ-bó͘ sin-hō͘ kap thài-chú Gî-kiū hòe-khì , li̍p Po Sū chòe chiàⁿ-keng hông-hō͘ , iā li̍p Pek-ho̍k chòe thài-chú . Chóng-sī chit-ê Po Sū sui-jiân hō͘ Hiu-ông put-chí thiàⁿ-thàng , iáu-kú m̄ bat khòaⁿ i ū hoaⁿ-hí khui chhùi lâi chhiò ê bīn-iông . Hiu-ông ài-tit i hoaⁿ hí , ēng chin chōe hoat-tō͘ iā lāng i bōe chhiò͘ , chiū mn̄g i pún-sin , khòaⁿ i ài àn-cháiⁿ-iūⁿ khah sim-sek . Po Sū kóng , Góa chòe cha-bó͘ gín-ná ê sî , tī góan chhù-n̍i̍h teh chòe in-chiûⁿ , ōe kì-tit thiah khui hit-ê tiû-tōan ê sî , hit hō siaⁿ put-chí hó thiaⁿ . Hiu-ông chiū kóng , Án-ni khah khoài . Chiū kio lâng thôan chí-ì chhut-khì kau-tāi hō͘-pō͘ , ( kóan chîⁿ-gûn ê koaⁿ ) , múi-ji̍t tio̍h phòe chi̍t pah phit-ê tiû-tōan ji̍p-lâi keng-lāi , iā chiū chhôan hiah-ê khah ū la̍t ê thài-kàm , chi̍t lâng khiā chi̍t pêng , chiong hit-ê tiû-tōan , tùi thâu-á sió-khóa ka khui , chi̍t lâng khiú chi̍t pêng , chhut-la̍t lì khì , lì kàu ki̍h8-ki̍h8 kiu̍h-kiuh . Po Sū thiaⁿ-liáu put-chí hoaⁿ-hí ; m̄-kú kè bô kúi ji̍t , ná thiaⁿ ná koàiⁿ-sì , m̄-nā bô sím-mi̍h chhù-bī , sòa ná chhin-chhiūⁿ chin kiáu-jiáu , iā chiū m̄ ài chhiò , m̄ ài koh thiaⁿ lah .
Hiu-ông siūⁿ-liáu bô hoat-tō͘ , chiū chhōa i chiūⁿ-khì ông-kiong lāi ê tâi-téng n̍i̍h , chiah kiò lâng khhì pàng ian-tun . ( ian-tun sī chhin-chhiūⁿ iân-tâng ê khóan-sit , chāi-chá bô tiān-pò kap tiān-ōe thang thong-ti siau-sit , hō͘ pa̍t ūi chai , chiah ēng chit hō , tùi kiaⁿ-siâⁿ khí , lī chi̍t phò͘ lō͘ , á sī gō͘-lí lō͘ chiū chhāi chi̍t ki , ti̍t-ti̍t sòa , ti̍t-ti̍t chhut-khì ; siat-sú hông-tè tú-tio̍h sím-mi̍h iàu-kín ê sū , á-sī chha̍t-bé lâi chhim-hōan tio̍h , chiū chiong ian-tun pàng-khí-lâi , ji̍t-sî ū khòaⁿ-kìⁿ ian , mî-sî ū khòaⁿ-kìⁿ hé , iā thâu chi̍t ki nā pàng , tē-jī ki khòaⁿ-kìⁿ , iā chiū pàng-khí-lâi ; án-ni bô jōa-kú chiū sì-kòe liâm-piⁿ chai ông ū hōan-lān , kūn-hū ê chu-hô͘ chiū khí peng lâi kiù kà ) . Tng teh-beh pàng ê sî , ū i ê jîn-sîn chhut chàu kóng , Che sǹg sī pē-hā kap Lia̍t-kok ê chu-hô͘ ū iok , nā m̄ sī hōan-tio̍h tōa iàu-kín ê sū , tek-khak bōe ēng-tit pàng chit-ê ian-tun tit . Siat-sú chím-má nā pàng , āu-lâi ū sū , Lia̍t-kok chu-hô͘ chiū m̄-sìn . Hiu-ông kóng , Bô iàu-kín , ū tāi-chì góa chiah tam-tng . Hiān-sî thiⁿ-ē thai-pêng , thài ū sím-mi̍h sū ? Chiū kiò lâng khì pàng . Kó-jiân keh bô jōa-kú , móa-thiⁿ chôan sī hé-ian , kūn kiaⁿ-siâⁿ ê chu-hô͘ khòaⁿ-kìⁿ , sûi-sî niá peng beh lâi kiù kà ; tiap-á-kú tang-sai lâm-pak kūn-hū ê chu-hô͘ lóng tòa peng kàu lah . Hiah-ê chu-hô͘ ta̍k-ê lâi tī tâi-kha , mn̄g-khòaⁿ ông ū pêng-an á bô , sī ū sím-mi̍h kín-kip ê tāi-chì . Hiu-ông kah lâng kā in kóng , Kai-chài bô sím-mi̍h tāi-chì , sī in-ūi kap hông-hō͘ teh chhit-thô , pàng-khí-lâi khòaⁿ-bāi teh . Taⁿ chhiáⁿ lia̍t-ūi tò-khì siú lín ê pún-kok . Hiah-ê chu-hô͘ thiaⁿ-liáu , lí khòaⁿ góa , góa khòaⁿ lí , lóng bô ōe thang kóng , Chiū koh niá peng tò-khì . Po Sū tī hit tâi-téng , khòaⁿ-kìⁿ hiah-n̍i̍h chōe ê peng-bé , cháu káu phiⁿh-phiⁿh chhóan kia̍h chhiuⁿ kia̍h kiàm , káng kúi-nā bān lâng ta̍k-ê hiông kài-kài , lóng sī phah-sǹg beh sio thâi , bô siūⁿ lâi kàu tè iā bô siáⁿ bô sū , tāi-ke bô-ì bô-sù koh tò-khì , siūⁿ-liáu chiū tōa chhiò khí-lâi . Hiu-ông khòaⁿ-liáu put-chí hoaⁿ-hí . Bô siūⁿ koh keh gō͘ la̍k nî , hut-jiân ū Khián-jiông ê peng kon-phah lâi . Hiu-ông kiò lâng kóaⁿ-kín pàng ian-tun , thang tiàu kok ūi ê chu-hô͘ niá peng lâi kiù-èng . Chāi hiah-ê chu-hô͘ , ta̍k-ê phah-sǹg sī Hiu-ông kap Po Sū teh kún-chhiò , sòa bô pòaⁿ lâng beh niá peng lâi . Keh nn̄g ji̍t kiaⁿ-siâⁿ phòa , Hiu-ông kap Po Sū cháu kàu Lê-soaⁿ-kha , hō͘ Khián-jiông ê ông jip-tio̍h , sòa hō͘ chhì--sí . 
Lūn-kàu lâng tī chit sè-kan , teh lâi-óng kau-pôe , lóng tio̍h ū hit-ê láu-si̍t sìn-iōng khah iàu-kín . Chi̍t kù hôan chi̍t kù , nn̄g kù sī chi̍t siang . Kó͘-lâng giân kóng , it giân hòng chhut , sù-má lân tui ; chiū-sī kiò lâng tio̍h chiàu i só͘ kóng ê ōe lâi kiâⁿ , m̄-thang sit-lo̍h sìn-iōng . Siat-sú nā kap lâng pí-chiap tāi-chì , sim-lāi iā bô siūⁿ , chhìn-chhái lām-sám kóng , Hi-hi ha-ha , pe̍h-chha̍t pe̍h-koat , bô beh kóng si̍t-chāi ê ōe , āu-lâi nā tú-tio̍h ū chèng-keng tāi-chì , sui-jiân kóng kàu láu-láu si̍t-si̍t , lâng iā m̄ khéng siong-sìn . Chhin-chhiūⁿ chiu Hiu-ông chiah chi̍t pái ê chòe m̄ tio̍h , chiū tì-kàu kok phòa , liân ka-kī ê sìⁿ-miā iā bô khì . Khóng-chú kóng , Lâng nā bô sìn-si̍t , m̄ chai án-chóaⁿ-iūⁿ thài ōe ēng-tit ; chit hō ōe si̍t-chāi chin bô chhò͘ . 

Khóng-chú bat ū chi̍t ji̍t chhut-gōa ê sî , thiaⁿ-kìⁿ ū lâng ê siaⁿ háu kàu put-chí chhám-chhoeh . I chiū kiò sak-chhia--ê kiâⁿ khah kín teh , thang lâi kā khòaⁿ bāi . Kàu ê sî , khòaⁿ-kìⁿ sī Ko Gû tī lō͘-piⁿ n̍i̍h teh tōa khàu . Khóng-chú chiū lo̍h chhia lâi mn̄g i kóng , Sian-siⁿ ū sím-mi̍h tāi-chì chiah-n̍i̍h siong-sim , khàu kàu chiah-n̍i̍h ai-chhám ? Ko Gû kóng , Góa ū saⁿ hāng tāi-chì , chòe-liáu chin m̄ tio̍h . Siàu-liân ê sî , ài khì sì-kòe liû-ha̍k , bōe ōe ho̍k-sāi góa ê sī-tōa-lâng , sī chi̍t hāng ê m̄ tio̍h . Sim-koaⁿ siūⁿ tōa , chì-khì khah koâiⁿ , bōe hiáu-tit ho̍k-sāi góa ê jîn-kun , sī nn̄g hāng ê m̄ tio̍h . Chham pêng-iú kau-pôe put-chí hó , in-ūi sió-khóa sū chiū choa̍t-kau , sī saⁿ hāng ê m̄ tio̍h . Chin-chiàⁿ sī chhiū ài pêng-chēng , m̄-kú hong m̄ khéng soah . Kiáⁿ beh chīn hàu , sī-tōa-lâng bōe thèng-hāu tit . Kè-khì bōe-tit koh-chài lâi ê , sī nî-hè , bô--khì bōe tit koh khòaⁿ-kìⁿ ê , sī pē-bú . Taⁿ góa hiān-chāi sī teh thèng-hāu sí nā-tiāⁿ . Khóng-chú thiaⁿ liáu , chiū tùi i ê ha̍k-seng kóng , Lín tāi-ke tio̍h ōe kì-tit chiah-ê ōe . Tng hit sî , ū sī-tōa-lâng tī-teh ê cha̍p-saⁿ lâng , kap Khóng-chú saⁿ-sî tńg-khì in chhù-n̍i̍h ho̍k-sāi in ê pē-bú . 
Sio̍k-gú kóng , Pē-bú thiàⁿ kiaⁿ , sī tn̂g lâu chúi , kiáⁿ thiàⁿ pē-bú , chhiū bé iô hong . In-ūi chòe kiáⁿ ê lâng , chhut-sì chiū siū pē-bú ê iúⁿ-chhī , ti̍t-ti̍t lia̍p , ti̍t-ti̍t kò͘ , kàu tī ōe pê o̍h kiâⁿ ê sî-chūn , chòe pē-bú ê lâng , pòaⁿ pō͘ iā m̄ káⁿ pàng-lī . Lio̍h-á khah tōa Hàn , chiū kè-kàu beh hō͘ i tha̍k-chheh , ǹg-bāng āu-lâi thàn chia̍h khah khòaⁿ-oa̍h . Kàu chiâⁿ-lâng ōe chū-li̍p ê sî , ū-ê pē-bú to í-keng lāu-khì lah . Só͘-í tio̍h thàn-chá lâi hêng hàu-tō , iā tio̍h pó-sioh kong-im . In-ūi pē-bú sī pí lán khah lāu , bōe ōe siông-siông kap lán tī-teh . Koh m̄-tān-nā ho̍k-sāi pē-bú tio̍h án-ni ; bô-lūn sím-mi̍h tāi-chì , lóng tio̍h hiān chòe hō͘ chiâⁿ sī khah-hó . Nā sī beh thèng-hāu kàu bîn-á-chài , kiaⁿ-liáu bîn-á-chài ū bîn-á-chài ê sū thang pān , bōe ōe iông-ún lí koh chòe kin-á ji̍t ê sū . Lán lâng tī chit sè-kan tē-it tio̍h pó-sioh ê , chiū-sī kong-im , put-kò hiān-chāi nā-tiāⁿ . In-ūi chêng ê kong-im í-keng kè-khì , bān-kó͘ chhian-chhiu bōe tit koh lâi . Í-āu ê kong-im , iā bô thang sio̍k tī góa , bông-bông biáu-biáu , siⁿ-sí hō͘ lâng bōe phah-sǹg tit . Siat-sú nā m̄ chai thang lia̍h kong-im chòe tùi-tiōng , chhut-chāi i chi̍t ji̍t kè chi̍t ji̍t , chi̍t nî kè chi̍t nî , tek-khak bōe bián-tit ū āu-lâi ê hóan-hóe lah . 

Ló͘ Ai-kong mn̄g Khóng-chú kóng , Kiáⁿ thàn pē ê bēng-lēng sī ū hàu mah ? Sîn thàn kun ê bēng-lēng sī chīn-tiong mah ? Án-ni liân-liân nn̄g saⁿ pái , Khóng-chú lóng bô ìn i . Āu-lâi Khóng-chú chhut-lâi tùi Chú-kòng teh kóng , Tú-chiah Ló͘-kun teh mn̄g góa , khòaⁿ kiáⁿ thàn pē ê bēng-lēng , sī ū hàu á m̄ sī , sîn thàn kun ê bēng-lēng sī chīn-tiong á m̄ sī , góa khiok bô ìn i , m̄ chai lí phah-sǹg cháiⁿ-iūⁿ ? Chú-kòng kóng , Káⁿ thàn pē ê bēng-lēng chū-jiân sī hàu ; sîn thàn kun ê bēng-lēng chū-jiân sī tiong ; thài ū sím-mi̍h thang koh ìn i ? Khóng-chú kóng , Chú-kòng lí chin-chiàⁿ sī siáu-jîn ê lâng . Kiám m̄ bat thiaⁿ-kìⁿ kóng , Kó͘-chá ê sî ū chi̍t bān tiuⁿ chiàn-chhia ê kok , chiū ū sì ê káⁿ hó-táⁿ lâi kàn-chèng ê jîn-sîn , i ê kok chiah bōe hō͘ lâng koah-khì ; ū chi̍t chheng tiuⁿ chiàn-chhia ê kok , tio̍h ū saⁿ ê káⁿ kàn-chèng ê jîn-sîn , i ê siā-chek chiah bô gûi-hiám ; iā ū chi̍t pah tiuⁿ chiàn-chhia ê ke , iā tio̍h ū nn̄g ê káⁿ kàn-chèng ê lâng , i ê chong-biāu chiah bōe húi khì . Chòe kiáⁿ ê lâng , ū chêng-lí thang kap in lāu-pē saⁿ-chiⁿ , bōe kóng tit sī bô lé-sò͘ ; chòe pêng-iú ê lâng , ōe chiàu lí-khì lâi saⁿ-chiⁿ , bōe kóng tit sī bô chiàu kong-gī . Só͘-í kiáⁿ thàn pē ê bēng-lēng , bē kàu-gia̍h thang kóng sī ū hàu , sîn thàn kun ê bēng-lēng , bē kàu-gia̍h thang kóng sī chīn-tiong ; eng-kai tio̍h chim-chiok , khòaⁿ i só͘ chòe sī tio̍h á m̄ tio̍h , thang thàn á m̄-thang ; sī bōe chip-koat tit . Án-ni chiah ōe chheng-ho͘ tit chòe ū hàu , á-sī chheng-ho͘ chòe chīn-tiong tit . 
Hiān-sî ū chi̍t khóan ê lâng , nā tú-tio̍h lâng khǹg i tio̍h sìn Iâ-so͘ lâi ji̍p sèng-kàu , i chiū ké kàu chhin-chhiūⁿ chin thàn in lāu-pē ê bēng-lēng ê khóan , chiū the-sî kóng , Góan lāu-pē m̄ chún , á sī kóng , Góan lāu-bú m̄ khéng . Kî-si̍t chit-ê thàn kàu ê sū , sī chhut tī lâng ê liông-sim . Siat-sú lán siūⁿ tek-khak sī hó chiū thàn i . Nā phah-sǹg sī m̄ tio̍h lán chiū lī-khui i . Mi̍h-sái ké-iàⁿ thoa pē-bú lâi teh the-sî leh !

Kóan Tiōng kap Chê Hôan-kong thè Ian-kok khì cheng-hoa̍t Ko͘-tiok kok , phah ji̍p khì chin hn̄g . Ko͘-tiok ê peng tòng lóng bōe tiâu , chiū siūⁿ chi̍t ê to̍k pō͘ , ēng tām-po̍h peng chà pāi , ín-iú Chê-kok ê peng , tùi bān-lí sa-bo̍k ê só͘-chāi khì . Hit tè sī Tiong-kok pak-hng , kap Ngô͘-lô kau-kài ê só͘-chāi ; kó͘-chá ê sî lâng lóng m̄ bat khì hia , só͘-í chôan sī iá-siù kap to̍k chôa ; koh sì-kòe long bô chúi thang chia̍h , nā khí hong , chiū bīn-tùi-bīn to bô khòaⁿ-kìⁿ lâng , beh chhut-lâi iū m̄ chai lō͘ . Āu-lâi Kóan Tiōng chiah siūⁿ kóng , Chiàn-bé khah chōe sī tùi pak pêng ê só͘-chāi khì ê ; koh nā sī lāu-bé , i ê lō͘ iā kiâⁿ khah chōe , ū khah chai-iáⁿ . Chiū kéng chi̍t chiah lāu-bé , chiong kā-kiuⁿ kā tháu-khí-lâi , pàng hō͘ i ka-kī kiâⁿ , chiah bēng-lēng kun-peng tāi-ke tè chit chiah bé lâi kiâⁿ . Āu-lâi kó-jiân chhē-tio̍h hit tiâu tōa-lō͘ thang chhut-lâi . 
Nā lūn-kàu Kóan Tiōng , sǹg sī kó͘-chá chin chhut-miâ , tōa châi-tiāu ê lâng , i ê tì-sek chhong-bêng iā sǹg chin chiok , i iáu kam-gōan khò hit chiah lāu-bé lâi ín-chhōa i ê lō͘ , ná chhin-chhiūⁿ jīn i chòe sian-siⁿ . Hô-hòng lán ê pêng-siông lâng , thài thang ka-kī chū-chiok chū-ko , m̄ khéng kiû lâng kà-sī leh ? 

Sòng ông mn̄g i ê cháiⁿ-siòng tn̂g iong kóng , Góa só͘ thâi ê lâng , iā sǹg sī chin chōe ; chóng-sī chiah-ê chèng jîn-sîn thài lóng iáu-kú sī m̄ kiaⁿ góa , che sī sím-mi̍h iân-kò ? Tn̂g Iòng kóng , Ông só͘ thâi ê , put-kò sī hiah-ê pháiⁿ-lâng . Ông thâi hiah-ê pháiⁿ-lâng , só͘-í hó-lâng ná m̄ kiaⁿ . Ông nā ài chèng jîn-sîn ta̍k ê kiaⁿ lí , put-jû m̄-bián hun-piat hó pháiⁿ , lia̍h lâi chiū kā i thâi ; án-ni chèng jîn-sîn tek-khak ōe kiaⁿ lah . Kè bô kúi ji̍t , Sòng ông chiū chiong Tn̂g Iòng kā i thâi khì . 
Sio̍k-gú kóng , Chóe ba̍k-chhiūⁿ chha̍k kê ka-kī giâ ; iā kóng , Lîm Tō͘-khiân chù chhèng phah ka-kī . In-ui Lîm Tō͘-khiân , ( chāi-chá Tâi-ôan ê hái-chha̍t ) , ū chù chi̍t khóan ê chhèng lâi ēng ; bô siūⁿ āu-lâi kē bô jōa-kú , ka-kī hō͘ hit khóan ê chhèng phah sí . Chhin-chhiūⁿ chit khóan ê chū-chok chū-siūⁿ , chiàⁿ tú-hó kap Tn̂g Iòng ê sū saⁿ-tâng . 

Chông-á kap Kok-á nn̄g lâng saⁿ-kap khì chhī iûⁿ , iā nn̄g lâng ê iûⁿ lóng ū phah-m̄-kìⁿ . Ū lâng mn̄g Chông-á khòaⁿ sī àn-cháiⁿ-iūⁿ thài ōe phah-m̄-kìⁿ iûⁿ . Chông-á kóng , Góa sī in-ūi chhī-iûⁿ ê sî teh khòaⁿ chheh . Ia̍h mn̄g Kok-á khòaⁿ sī ūi siáⁿ-sū sit-lo̍h iûⁿ . Kok-á kóng , Sī in-ūi khòaⁿ-iûⁿ ê sî-cheh teh poa̍h-kiáu . Án-ni in nn̄g lâng só͘ chòe ê sū sui-jiân sī bô saⁿ-tâng , phah-m̄-kìⁿ iûⁿ khiok sī siāng chi̍t khoan . 
Sè-kan lâng bô-lūn chòe sím-mi̍h tāi-chì , lóng tio̍h ài ū choan-sim , chū-jiân kiàn chòe kiàn sêng-kong , kìⁿ pān kìⁿ hó-sè . Iā nā beh chhiú teh chòe chit hāng , sim-koaⁿ teh siūⁿ hit hāng , lâng khiā tī chit pêng soaⁿ , sim-koaⁿ teh siūⁿ hit pêng ; án-ni chū-jiân tek-khak bōe ōe sêng-kong . Lâng kóng , Si̍p gē kiú put sêng , iā kóng , Sè-siōng bû lân sū , to͘ iû sim put choan , si̍t-chāi kó-jiân sī án-ni . 

Iông-chú bat kóng ū chi̍t chiah iûⁿ , seng-khu moa chi̍t niá hó͘-phê , kiâⁿ kàu tī khòng-iá n̍i̍h ; chi̍t-ē khòaⁿ-kìⁿ chháu hoat kàu chin o͘-iù , chiū hoaⁿ-hí kàu bōe kò͘-tit . Chi̍t-ē khòaⁿ-kìⁿ chhâi-lông , chiū put-chí kiaⁿ , iā khiok bōe kì-tit seng-khu ū tà hit niá kó͘-phê . 
Chhin-chhiūⁿ sè-kan ū chi̍t khóan ké-hó ê siáu-jîn , sui-jiân sī pah-poaⁿ ê iám-sek , chng kàu ná-chún chèng-keng lâng , ké kàu chin ū kun-chú ê khì-khài , m̄-kú i ê teh kiâⁿ-ta̍h kap kóng-ōe , iû-gôan siông-siông ōe hián-chhut i ê pún-siòng lâi . Tāi-ha̍k ê chheh ū kóng , ū chin-si̍t tī sim-lāi , chiū ōe hián-chhut hit-ê hêng-iông tī gōa-bīn ; chiū-sī kóng-khí lâng ê hêng-tōng kú-chí sī bōe ké-chòe tit . 

Chāi-chá Chiau Hê-sut chòe Chhó͘-kok ê cháiⁿ-siòng ; hit sî Chhó͘-kok ê peng chin kiông , Lia̍t-kok lóng ùi-khū i ; tì-kàu i ê ông iā teh khī-khek , siūⁿ beh thâi Chiau Hê-sut . Ū chi̍t ji̍t Chhó͘ Soan-ông chē tiān ê sî , mn̄g chèng jîn-sîn kóng , Pak-hng ê kok lóng kiaⁿ Chiau Hê-sut , che sī sím-mi̍h iân-kò͘ ? Chèng tiâu-sîn lóng chai ông ū beh thâi i ê ì-sù , só͘-í bô lâng káⁿ chhap-chhùi . Khiok ū chi̍t lâng , miâ-kiò Kang It , chhut pan lâi chàu kóng , Ū chi̍t chiah hó͘ chhut-lâi thó chia̍h ê sî-chūn , tit-tio̍h chi̍t chiah hô͘-lî , hit chiah hô͘-lî chai-kiò cháu bōe lī , chiū kā hó͘ kóng , Kí m̄-thang chia̍h góa , in-ūi thian-tè ū bēng-lēng góa chòe pah hāng siù ê sī-tōa ; lí nā chia̍h góa , sǹg sī ûi-ke̍h thian-tè ê bēng-lēng . Lí nā m̄ sìn góa ê ōe , chhiáⁿ lí hō͘ góa chòe thâu-chêng kiâⁿ , lí tè góa ka-chiah-āu , iā kā khòaⁿ pah hāng siù kìⁿ-tio̍h góa ê sî , tek-khak ōe sì-sòaⁿ siám-pī góa . Hó͘ chiū beh chhì-khòaⁿ ū iáⁿ bô , tè hô͘-lî ê ka-chhiah-āu khì ; kó-jiân pah hāng siù kìⁿ-tio̍h lóng cháu-pī i ; iā hit chiah hó͘ m̄ chai pah siù teh kiaⁿ i , lia̍h-chòe chin-chiàⁿ ū-iáⁿ teh kiaⁿ hit chiah hô͘-lî . Taⁿ Chiau Hê-sut sī chòe Chhó͘-kok ê cháiⁿ-siòng , chiáng-kóan kun-peng kap kok-lāi ê sū . Só͘-í pak-hng ê kok teh kiaⁿ i , si̍t-chāi m̄ sī teh kiaⁿ Chiau Hê-sut , sī teh kiaⁿ tāi-ông ê peng-bé chiah-n̍i̍h chōe . Chhó͘ Soan-ông thiaⁿ-liáu ū chêng-lí , chiū bô siūⁿ beh thâi Chiau Hê-sut . 
Lūn kàu hô͘ ká hó͘ ui chit khóan , sè-kan lâng khah chōe sī án-ni ; nā hit-ê lâng ū tām-po̍h chîⁿ-châi á sè-le̍k . Chiū tāi-ke lóng ài khì kap i kau-pôe . Ū sî iā bô siū-tio̍h i ê hó-lé chi̍h-chiap saⁿ khóan-thāi , nā chhut-lâi kàu tè chiū phín-phóng hit-ê lâng sī chham i jōa hó tú jōa hó . Kî-si̍t iā bô iáⁿ bô chiah , put-kò sī hit chéng ài khò lâng ê sè-ê , ka-kī chông-chhut-lâi . Ū sî iā m̄ saⁿ-bat , iā tùi pa̍t lâng phín kóng sī in ê sím-mi̍h chhin-chiâⁿ . Nā-sī chit hō lâng , to chiàⁿ sī beh khò lâng ê sè , thang khì khi-hū lâng . M̄-kú iáu ū chi̍t khóan , hit-ê ū sè-le̍k ê lâng , bô bōeh hō͘ lâng khò , iā hit-ê teh kap i kau-pôe ê lâng , iā bô beh khò i ê sè-le̍k ; chóng-sī ū teh kap i lâi-óng ê sî , chiū ta̍k lâng iā khah khū-phàⁿ ; kî-si̍t in lóng bô chûn sím-mi̍h m̄ hó ê sim-koaⁿ . Chhin-chhiūⁿ cha̍p-sò͘ nî chêng , ū pah gōa ê thò͘-húi chū-chi̍p tī A-lí-káng ē , óa Ka-la̍h-po͘ hit-ê soaⁿ kap koaⁿ-peng teh tí-khòng . Āu-lâi chèng-hú ū phài kun-tūi beh khì bia̍t in ; chit hō tāi-chì bōe bián-tit ū hit hō hó-lâng hō͘ pháiⁿ-lâng liân-lūi ê sū . 
Chèng-hú chai-kiò lán kàu-hōe ê lâng khah bô chhap chit hō ê tāi-chì , in-ūi chai-kiò lán bô siū hiah-ê siâ-su̍t ê bê-he̍k , chiū nā teh so͘-sek ê sî , khah bô kiáu-jiáu tio̍h lán ê hōe-iú , ta̍k ê khòaⁿ liáu siūⁿ che khah ōe khò-tit ; chiū ài beh chioh thiaⁿ tō-lí ê miâ thang pó-hō͘ in ê sin-ka . Ta̍k ji̍t lé-pài-tn̂g ê lâng lóng cha̍t thóng-thóng , nā tú-tio̍h lé-pài-ji̍t kui chng ê lâng chòe chi̍t-ē piàⁿ-lâi , khiā kàu koe-lō͘ tiâⁿ-n̍i̍h lóng tīⁿ that-that . Bô siūⁿ kàu so͘-sek ê sū chi̍t-ē kè-khì chiū ti̍t-ti̍t liu-khì ; taⁿ hiān-sî chin léng-tām . Hài--ah ! Chhin-chhiūⁿ chit khóan ōe hiáu kò͘ jio̍k-thé , iā bōe hiáu-tit kò͘ lêng-hûn ; sī bô koh-iūⁿ kap hit-ê khò lâng ê sè-le̍k sio-siāng . 

Chāi-chá Sûi hô͘ ū tit-tio̍h chi̍t lia̍p chin-chu , chin tōa lia̍p koh chin chheng-liāng ; sǹg sī sè-kài bô tè thang chhú ê pó-pòe , ū chi̍t ê lâng khòaⁿ-kìⁿ khong-tiong chi̍t chiah chiáu , in-ūi sim-lāi put-chí ì-ài , chiū the̍h Sûi hô͘ hit lia̍p chu , chún chòe tōaⁿ-chí , lâi tōaⁿ khong-tiong hit chiah chiáu . Bô siūⁿ hit chiah chiáu phah to bô tio̍h , iā hit lia̍p chu sòa m̄ chai ka-la̍uh tùi toh-lo̍h khì lah . 
Taⁿ lán ta̍k lâng kā-kī ê sìⁿ- miā sī bô siang tiâu , kiám m̄ sī bô tè thang khì chhú ê pó-pòe mah ? Kiám m̄ sī pí Sûi hô͘ ê chu khah tùi-tiōng mah ? Khó-sioh sè-kan lâng chōe-chōe sī in-ūi ê su-io̍k khòaⁿ chòe hó ê só͘-chāi , chiū phe-miā khì chòe . Kiám bô chhin-chhiūⁿ ēng Sûi hô͘ ê chu teh tōaⁿ chiáu-á chi̍t poaⁿ-iūⁿ ? Sio̍k-gú kóng , jîn ūi châi sú , niáu ūi si̍t bông ; chit hō ōe chin chiàⁿ sī hô͘-tô͘ . Chhì mn̄g khòaⁿ lâng ōe ēng sím-mi̍h khì ōaⁿ i ê sìⁿ-miā tit á bōe . M̄-kú lâng chōe-chōe sī ōe hiáu-tit án-ni kóng , iā m̄ khéng pàng-sak su-io̍k lâi kò͘ sìⁿ-miā , siūⁿ-liáu chin thang thó͘-khùi . 

Chiàn-kok ê sî , òa-kūn Chìn-kok ê só͘-chāi , ū chi̍t kok sió kok kiò chòe Kiû-iû . Chìn-kok ê cháiⁿ-siòng Tì Pek siông-siông siūⁿ beh khì bia̍t i , m̄-kú hit-ê lō͘-chháu chin oe̍h chin sòe tiâu , koh choan khiⁿ-kau liáu chin pháiⁿ kiâⁿ , siūⁿ liáu lóng bô ki-hōe . Āu-lâi chiū siūⁿ chi̍t ê hoat-tō͘ , tiâu-kò͘-ì chù chi̍t ê chin tōa ê cheng , pí chhia-lō͘ ū nn̄g pē khoah ; chiū phài lâng khì kā Kiû-iû kok ê ông kóng chit-ê cheng beh sàng i . Kiû-iû kok ông chiū beh phài lâng khì siu-lí tō-lō͘ , chiong hit-ê khah koâiⁿ e phiⁿ hō͘ kē , iā chiong hiah-ê khiⁿ-kau thūn khí--lâi , pī-pān thang hó ūn-poaⁿ chit-ê tōa cheng . 
I ū chi̍t ê jîn-sîn , miâ-kiò Chhek-chiong Bān-chi , khó͘-khǹg i kóng , Kó͘-chá ê sî ū teh kóng , Chí ū tio̍h siú hoat-tō͘ chiah ōe hō͘ kok-n̍i̍h pêng-tiāⁿ ; lán thài thang bô iân bô kò͘ sêng-siū i Tì Pek chi̍t ê tōa cheng ? Chiàu khòaⁿ Tì Pek ê chòe lâng sī tham-sim koh bô sìn-si̍t , tek-khak sī in-ūi beh kong-phah lán , siūⁿ liáu bô ki-hōe só͘-í chù chi̍t ê pí chhia-lō͘ siang pē tōa ê cheng lâi sàng hō͘ tāi-ông ; tāi-ông nā khì ngiâ-chi̍h chit-ê cheng , tio̍h koâiⁿ ê hōaⁿ thóaⁿ hō͘ i pîⁿ , khiⁿ-kau thūn hō͘ i tīⁿ , i chiū thang thàn chit-ê ki-hōe Chìn-peng lâi kong-phah lán . I chiong chit hō ōe lâi khó͘-khǹg i ê ông chin kú . I ê ông lóng m̄ thiaⁿ i , hóan-tńg kóng , in sǹg sī tōa kok beh kap lán kau-pôe , lán nā m̄ sêng-siū tek-khak ōe hō͘ in kòe-siàu . Sûi-sî chhe lâng khì thūn lō͘ , sòa khì ngiâ-chi̍h hit-ê tōa cheng . Chhek-chiong Bān-chi thè-tiâu tò-lâi chiū kóng , Chòe lâng ê jîn-sîn nā bô chi̍t-tiám chīn-tiong ê sim-koaⁿ sǹg chòe sī ū chōe ; nā sī lán ū chi̍t-tiám chīn-tiong ê sim , ông bô beh thiaⁿ lán , án-ni lán tio̍h siám-pī khah hn̄g leh . Sûi-sî tùi sió-lō͘ tô-cháu khì Ōe-kok ; kè ū chhit ji̍t kú nā-tiāⁿ hit-ê Kiû-iû kok kó-jiân hō͘ Tì Pek bia̍t-khì . 
Koh ū chi̍t ê kò͘-sū iû-gôan kap chit-ê beh saⁿ-tâng . Pí téng-bīn só͘ kóng chit chân khah chá óa ū nn̄g pah nî , iā sī tī Chìn kok-n̍i̍h . Hit sî Hiàn-kong teh chē-ūi . Hiàn-kong siūⁿ beh khì bia̍t Kok-kok ; m̄-kú tio̍h tùi Gû-kok keng-kè , chiah ōe-tit kàu Kek ê tōe-hng . Án-ni siūⁿ-liáu chin bô hoat-tō͘ , chiū kap i ê jîn-sîn chham-siông . I ū chi̍t ê bô͘-sū , miâ-kiò Sûn Sek chhut-lâi kóng tio̍h tùi Gû-kok kā i chioh lō͘ kè . Hiàn-kong kóng , Gû-kong beh thài khéng chioh lán ? Sûn Sek chiah kóng , Góa chai Gû-kong ê lâng sī chin tham-sim ; nā ēng Sûi-kok ê pó-ge̍k kap Khut só͘ chhut ê pó-bé chit nn̄g hāng lâi-khì sàng i , i chiū ōe chioh lán kè . Hiàn-kong kóng , Chit nn̄g hāng sī lán kok-n̍i̍h ê pó-pòe , thài thang khì sàng pa̍t lâng ? Sûn Sek kóng , Che sī ná chhin-chhiūⁿ kià i khǹg , āu-lâi chiah kā i thó͘ . Hiàn-kong thiaⁿ-liáu ū chêng-lí , chiū chiong ge̍k kap bé kau-tāi Sûn Sek khì sàng Gû-kong . Gû-kong chhiú-n̍i̍h the̍h hit tè pó-ge̍k , ba̍k-chiu teh khòaⁿ pó-bé , sim-lāi tōa hoaⁿ-hí . I iā ū chi̍t ê gâu ê jîn-sîn miâ-kiò Kiong Chi-kî kàn-chèng i kóng , Tek-khak m̄-thang siu i chit nn̄g hāng lé-mi̍h . Nā siu i ê sî tek-khak tio̍h lō͘ chioh i kè , ia̍h āu-lâi Chìn bia̍t Kok-kok liáu-āu chóng bô tiāⁿ-tiāⁿ kā lán chioh lō͘ khì kóan hia ê peh-sìⁿ ; tek-khak liân lán ê kok iā ōe bô--khì . Lâng kóng , Tûn-bông chhí-hân ( chhùi-tûn bô--khì , chhùi-khí chiū ōe kôaⁿ ) chiū-sī chit-ê ì-sù . Só͘-í tek-khak m̄-thang chún i ê peng tùi chia kè . Chóng sī Gû-kong ê sim-koaⁿ í-keng hō͘ hit-ê pó-bé kap pó-ge̍k bê-khì , chiū ìn Kiong Chi-kî kóng , Chìn kap Gû sǹg sī siāng jī-sìⁿ ê kok , i káⁿ put-jím lâi bia̍t góa . Koh góa teh chè-sū put-chí khiân-sêng , iā ēng chin chōe hó mi̍h , án-ni sîn-bêng tek-khak ōe pó-pì góa . Kiong Chi-kî kóng , Che lóng bōe khò-tit ê sū , Chìn ōe hiah tōa kok iā sī ū thun-chiàm chong-cho̍k lāi kúi-nā kok , koh hiān-sî beh khì bia̍t i ê Kok-kok , kiám m̄ sī iû-gôan siāng chong-cho̍k ? Ia̍h hit-ê sîn-bêng ê sū sǹg-sī bông-bông biáu-biáu , bô-iáⁿ bô-chiah ; siat-sú Chìn nā chiong Gû-kok bia̍t khì liáu , iā iû-gôan ēng hó mi̍h lâi chè-hiàn , hit-ê sîn-bêng kiám ū kóng ōe thò͘ chhut-lâi hêng i mah ? Só͘-í che lóng sī bōe khò-tit ê sū . Kiong Chi-kî án-ni ū chhùi kóng kàu bô nōa , m̄-kú bô hoat-tō͘ thang i-tī Gû-kong ê tham-sim . Só͘-í Gû-kong m̄ thiaⁿ i khó͘-khǹg ; kèng-jiân tùi Chìn-kok ê sù-chiá tah-èng lō͘ beh chioh i kè . Kiong Chi-kî chiū tò-khì , kàu in chhù ê sî chiū tùi lâng kóng , Lán ê jîn-kun kóng-kiò sîn-bêng ōe pó-pì i , góa khòaⁿ chiah-ê sîn-bêng kin-nî ê jī-káu-mî bô thang koh-chài chia̍h tio̍h Gû-kok ê chè-mi̍h . Kóng-liáu chiū chiong i ê bó͘-kiáⁿ iā sòa poaⁿ chhut kok-gōa , cháu khì tiàm tī Chô-kok . Kó-jiân tī hit nî ê nî-bé , Chìn ê peng khì bia̍t Kok-kok liáu-āu khái-sôan beh tò-lâi ê sî , iû-gôan tùi Gû-kok keng-kè , chiū sūn-sòa chiong Gû-kok kā i bia̍t khì , sòa lia̍h Gû-kong kap kap in ê tāi-hu-koaⁿ Pek-lí Hê tò-khì in kok-n̍i̍h . 
Lâng kóng , Chai thang kàu-gia̍h chiū bōe siū lêng-jio̍k , chai thang hioh-khùn chiū bōe ū gûi-hiám . Che sī teh kéng-kài lâng tio̍h an-hūn siú-kí , m̄-thang sim-koa siuⁿ tōa ê . Chóng-sī kóng khiok sī khah khoài ; nā-sī beh chiàn án-ni lâi kiâⁿ sī chin oh . In-ūi chi̍t-tiám tham ê sim-koaⁿ chin oh-tit tû khì . Tùi kó͘-chá kàu taⁿ ū-ê bia̍t kok , ū-ê kheng-ka , ū-ê pāi-hoāi miâ-siaⁿ , ū-ê sit-lo̍h sìⁿ-miā , chōe-chōe sī chit jī lâi . Ū-ê khah lī-hāi ê pìⁿ kàu hông-tè chòe kè chhiú , sìⁿ-miā chiah bô--khì . Ū-ê bē-chēng-bē sū chiū phòa , hō͘ koaⁿ--lâng lia̍h-khì tēng sí-hêng ; bô m̄ sī ūi-tio̍h tham lâi khí-kiàn . Só͘-í tùi sòe-hàn ê sî eng-kai tio̍h seng tùi chit hāng ê siu-sin lâi tì-ì . Chiū-sī ta̍k lâng bô m̄ tio̍h ēng téng-bīn hit nn̄g chām ê kò͘-sū lâi chòe kéng-kài . Sio̍k-gú ū kóng , Tham--jī pîn--jī khak , só͘-í lâng nā ōe chai-chiok chiū sim-koaⁿ hô sî m̄ pêng-an . Sèng-keng iā ū kóng , Tham-châi sī chòe bān hāng pháiⁿ ê kun-gôan . Kî-si̍t bô-lūn sím-mi̍h sū nā ū chit jī tham--jī tī sim-lāi , chiū lóng kàu-gia̍h thang hāi lâng . 

Tiō Siong-chú khì kong-phah Te̍k-kok ū tek-sèng . Te̍k-kok ū nn̄g ê siâⁿ kiò-chòe Tiong-jîn Ló-jîn . Teh kò͘ hit nn̄g ê siâⁿ ê koaⁿ-hú ū chhe sù-chiá lâi beh kìⁿ Siong-chú , kam-gōan chiong in ê siâⁿ-tî lâi kui-hâng ; hit-sî Siong-chú tú-á teh chia̍h ē-tàu thiaⁿ-liáu iā bô sím-mi̍h hoaⁿ-hí ê khóan . I ê kun-lâng khòaⁿ-liáu chin kî-koài ; chiū mn̄g i kóng . Chi̍t ji̍t ê tiong-kan , tit-tio̍h nn̄g chō ê siâⁿ-tî , iū-koh bô sím-mi̍h tōa chhut-la̍t , á-sī liáu siuⁿ chōe pún , án-ni sǹg sī chi̍t kiāⁿ thang hoaⁿ-hí ê tāi-chì , cháiⁿ-iūⁿ chú-kong ê bīn hóan-tńg ū iu-chhiû ê khóan , che hō͘ góan chin bōe hiáu-tit . Siong-chú chiū ìn i kóng , Hit-hō kang-hô ê tōa lâu-chúi , put-kò saⁿ nn̄g ji̍t chiū chiām-chiām thè khì ; hit hō hē-thiⁿ ê tōa hong-hō͘ ke̍k-kú chi̍t pòaⁿ ji̍t iā chiū pêng-chēng . Hiān-chāi lán Tiō-kok bô ū sím-mi̍h tōa tek-hēng , chi̍t ji̍t tit-tio̍h nn̄g chō ê siâⁿ-tî , í-keng sǹg chòe sī kiâⁿ kau ke̍k koâiⁿ ê só͘-chāi ; kiaⁿ ōe tùi án-ni liáu-āu chiū chiām-chiām soe-pāi khì lah . 
Hit sî Khóng-chú thiaⁿ-kìⁿ chit-ê tāi-chì chiū kóng , Tiō-kok sī teh-beh heng ê tiāu-thâu ; tùi kó͘-chá í-lâi hôan-ló iu-chhiû sī ōe hō͘ lâng heng-ōng ; hoaⁿ-hí khoài-lo̍k sī ōe hō͘ lâng pāi-bông . Ôe tek-sèng bōe kóng-tit sī oh ê sū , tio̍h ōe pó-siú-tit kàu kiú-óan , he chiah sī ûi-lân ê tāi-chì . 
Kó͘-lâng giân kóng , Hiān-sî ê sè-kài , m̄-tān-nā chhòng sū-gia̍p ûi-lân , beh lâi ōe pó-siú-tit iā m̄ sī iông-īⁿ ê sū , si̍t-chāi chin ū-iáⁿ . Chóng-sī lâng nā tī khoài-lo̍k ê sî m̄-thang bōe kì-tit kan-khó͘ hit-tia̍p , iā m̄-thang chia̍h pá bōe kì-tit iau sî . Án-ni chiah lio̍h-á ōe pó-tit i chi̍t-sì-lâng bōe siuⁿ lī-keng ; nā bô chiū nn̄g-lìn-pòaⁿ iū-koh péng-lo̍h lâi . Chóng-sī lán kàu-hōe lāi ê lâng iā tio̍h ài chin sòe-jī . Ū chi̍t khóan ê hōe-iú chi̍t-ē ji̍p-kàu , ia̍h chiū hia-hia pai-pai ka-kī chin tek-kái , ná-chhin-chhiūⁿ thian-kok ê só-sî í-keng tī i chhiú tiong-ng-n̍i̍h , hit-ê thian-kok ê bián-liû í-keng tī i hau-pau-á lāi . Lóng bô siūⁿ kàu Sèng-keng-n̍i̍h iā ū bêng-bêng kóng-kè . Kìⁿ-nā chheng-ho͘ góa , Chú ah , Chú ah hit hō ê lâng bī-pit-jiân lóng ōe chìn-ji̍p thian-kok . Án-ni thang chai chit hō ji̍p-kàu ê sū , sui-jiân sī chin iàu-kín , chóng-sī hit hō chin-chiàⁿ kàu-iú ê tek-hēng , sī kèng koh-khah tio̍h iàu-kín . 

Chāi-chá tī Chi-ná Soaⁿ-tang Chê Ló͘ nn̄g kok ê kau-kài , hit só͘-chāi ū chi̍t ê lâng siⁿ saⁿ ê kiáⁿ ; in lāu-pē chiū thè i chhē chhut-miâ ê sian-siⁿ lâi kà-sī i jîn-gī ê tō-lí . Āu-lâi kàu chut-gia̍p tò-lâi , in lāu-pē mn̄g in kóng , jîn-gī ê tō-lí cháiⁿ-iūⁿ kóng ? Hit ê tōa kiáⁿ chiū ìn kóng , jîn-gī sī kiò góa tio̍h thiàⁿ-sioh seng-khu , jiân-āu chòe-chiâⁿ hó ê miâ-siaⁿ . Hit ê tē jī kiáⁿ kóng , jîn-gī sī kiò góa tio̍h pàng-sak seng-khu , lâi chiâⁿ jîn-ài ê miâ-siaⁿ . Hit ê tē saⁿ kiáⁿ kóng , jîn-gī sī kiò góa tio̍h pó-hō͘ seng-khu , chiàu-kò͘ miâ-siaⁿ , nn̄g hāng lóng ōe chiâu-chn̂g . Taⁿ in chit saⁿ ê hiaⁿ-tī-á siāng sī chi̍t ê sian-siⁿ kà-sī in , m̄-kú in tāi-ke ê kiàn-kái lóng sī tōa-tōa bô saⁿ-tâng . 
Ti Ìn-tō͘ ê só͘-chāi bat ū lâng khan chi̍t chiah chhiūⁿ tùi koe-chhī-n̍i̍h kè , ū lâng kóng hit chiah chhiūⁿ sī o͘-ê , ū lâng kóng hit chiah chhiūⁿ sī pe̍h-ê , ū lâng kóng hit chiah chhiūⁿ sī hoe-sek ê ; tāi-ke chìⁿ kàu khiā-chin khiā-hiān , lóng m̄ khéng sio-niū , ti̍t-ti̍t beh oan-ke khí-lâi . Āu-lâi lâng chiah khì chhâ khòaⁿ tàu-tí sī sím-mi̍h sek , chiah chai saⁿ lâng só͘ kóng ê ōe lóng ū chi̍t hāng tio̍h . In-ūi hit chiah chhiūⁿ chi̍t pêng sī o͘-ê , chi̍t pêng sī pe̍h-ê . Tī chiàⁿ-pêng ê kan-ta khòaⁿ-kìⁿ pe̍h-sek , só͘-í kóng sī pe̍h chhiūⁿ ; tī tò-pêng ê kan-ka khòaⁿ-kìⁿ o͘-sek , só͘-í kóng sī o͘ chhiūⁿ . Iā hit-ê tī thâu-chêng ê khòaⁿ-kìⁿ iā ū pe̍h iā ū o͘ , só͘-í kóng sī hoe-sek ê chhiūⁿ . 
Koh ū chi̍t hāng chhin-chhiūⁿ hòa-seng ê lūi . Ū chi̍t khóan thâng , chham kim-ku beh saⁿ-siāng khóan , chóng-sī i ê sek-tī chi̍t ji̍t pìⁿ kúi-nā sek . Bat tī chá-khí sî lia̍h kâi kā i khòaⁿ sī kim ê sek-tī ; kàu ē-po͘ i kā khòaⁿ pìⁿ chòe chhiⁿ-ê ; bîn-á chá-khí iū pìⁿ chòe o͘-ê , á-sī pìⁿ chòe hoe-sek ê , lóng bô tiāⁿ-tio̍h . Sī chhin-chhiūⁿ lâng teh chhī chhâm-á ( niû-á ) ; chá-khí khòaⁿ sī thâng , ē-po͘ khòaⁿ chi̍t lia̍p pho̍k-á ( chhâm-kián ) ; bîn-á-chài kā the̍h chhut-lâi khòaⁿ-liáu chi̍t lia̍p chhin-chhiūⁿ thô͘-tāu-jîn ; keh chi̍t pòaⁿ ji̍t iū pìⁿ chi̍t chiah bé-ia̍h chhut-lâi ; ia̍h chiū ōe kang-bú saⁿ-thīn , koh pàng nn̄g lâi pìⁿ-chòe chhâm-á . Chóng-sī nā he lóng m̄ bat khòaⁿ-kìⁿ ê lâng , thiaⁿ-liáu chiū chin giâu-gî . 
Iā koh chi̍t khóan kò͘-chip put-ho̍k-jîn ê , chhin-chhiūⁿ khòaⁿ-kìⁿ chhiūⁿ ê chi̍t pêng , chiū lia̍h chòe i ba̍k-chiu só͘ khòaⁿ sī án-ni , chiū ngī-ngī lia̍h chòe án-ni tio̍h . Chóng-sī nā chhin-ba̍k khòaⁿ-kìⁿ án-ni chìⁿ iáu ōe kóng-tit . Ū chi̍t chéng hiah-ê bê-sìn kúi-sîn ê sū , bêng-bêng to bô iáⁿ ê tāi-chì iā saⁿ-kap hū-hōe chōng kàu chin tú chin tú chin , hiān tú hiān, bo̍k-kioh ba̍k-chiu ū khòaⁿ-kìⁿ ê sū , chū-jiân tek-khak sī beh chìⁿ iâⁿ . Án-ni khó-kiàn sè-kan sū sī chin khoah , m̄-thang ēng ka-kī sió-khóa ê tì-sek , chiū beh kā i tòan kóng sī cháiⁿ-iūⁿ ; lóng tio̍h khòaⁿ hit-ê sū-thé ū ha̍p tō-lí thàn hoat-tō͘ á bô , chiah thang khì kiâⁿ .

Ho̍k Chú-chiān teh chòe Siān-hú ê tōe-hng koaⁿ , hit sî Iú-jio̍k khì chhē i ; khòaⁿ-kìⁿ i pìⁿ chin siau-sán , chiū mn̄g i sī sím-mi̍h iân-kò͘ . Ho̍k Chù-chiān ìn i kóng , Lí lóng m̄ chai mah ? Góa sī bô lō͘-ēng ê lâng , phài góa lâi chòe Siān-hú ê tōe-hng koaⁿ ; in-ūi tāi-chì chin chōe , put-chí bô êng , sim-lāi iā chin hôan-ló , só͘-í seng-khu chiah ōe chiah-n̍i̍h siau-sán lah . Iú-jio̍k kóng , Kó͘-chá ê sî , Sùn teh chòe hông-tè , i tôaⁿ ngó͘-hiân ê khîm , chhiùⁿ lâm-hong ê si , chòe i an-hân chū-chāi , thong kok iû-gôan sī liāu-lí kàu hó-sè hó-sè . Hiān-chāi chit-ê sió-sió khóa-khóa ê Siān-hú nā-tiāⁿ , lí chiū hôan-ló kàu lóng bōe hiáu-tit thang tī-lí ; siat-sú hō͘ lí chòe hông-tè lâi kóan kui kok , ia̍h beh àn-cháiⁿ-iūⁿ leh ? 
Lán lâng tī chit sè-kan , tio̍h ū hit-hāng ê pún-sū , chiah ōe pān tit hit-hāng ê sū-gia̍p . Siat-sú to bô hit hō tōa châi-tiāu , kan-ta siūⁿ beh chòe hit hō tōa sū-gia̍p , tek-khak sī chiong hiah-ê tio̍h-bôa kui tī khang-khang . Sio̍k-gú kong , tì chio̍h cheng-khū teh thiàu ka-koan ; chhut chin chōe la̍t koh m̄ hó khòaⁿ , chiū-sī chit-ê ì-sù . Chóng-sī téng-bīn só͘ kóng , Ho̍k Chú-chiān chòe Siān-hú ê tōe-hng koaⁿ , sui-jiân sī bô tōa châi-tiāu , khiok iā chīn sim lâi liāu-lí ; só͘-í bôa kàu ka-kī ê sin-thé lóng siau-sán khì . M̄-kú Siān-hú ê kàu-hòa tōa heng-khí , án-ni sǹg sī tōa hó ê koaⁿ-ôan . Nā pí-phēng iáu chi̍t khóan , chhin-chhiūⁿ chit hō châi-tiāu iū bô , chì-khì iū tōa , kan-ta kò͘ i ka-kī ōe pûi , m̄ kóan peh-sìⁿ cháiⁿ-iūⁿ kan-khó͘ , che chiū thian chha tī ian lah . 

Bó͘ só͘-chāi ū chi̍t ūi tōa-ke kháu-chèng ê lâng , in ê chàu-kha tún kàu chi̍t tui chhâ , iā hit-ê ian-tâng chàu-chhùi koh tú-hó ǹg tī hia . Ū chi̍t ê lâng khòaⁿ-liáu chiū siūⁿ án-ni put-chí gûi-hiám ; chiū tùi chú-lâng kóng , Tio̍h chiong ian-tâng chhùi sóa tùi piⁿ-á khì , iā chiong hiah-ê chhâ-chháu poaⁿ-sóa khì pa̍t-ūi , chiah bô gûi-hiám ; nā bô , kiaⁿ-liáu ū hé-chai . Chú-lâng m̄ thiaⁿ i . Kè bô jōa-kú , kó-jiân tùi hiah-ê chhâ-chháu ê tiong-kan khí hé , chiū ū kúi-nā lâng lâi kap i tàu-kha-chhiú , phah hé hō͘ hoa . Chóng-sī tāi-ke í-keng sio kàu chhàu-thâu nōa-hī ; āu-lâi chú-lâng pī-pān iân-sia̍h , lâi kā tāi-ke seh to-siā , chiū chhiáⁿ hiah-ê chhàu-thâu nōa-hī ê chē toa tōa-ūi ; iā hit-ê kà i sòa ian-tâng poaⁿ chhâ-chháu ê lâng , khiok bô khì chhiáⁿ i . Só͘-í hiān-sî ê lâng ū chi̍t kù ōe kóng , Khiok tu̍t sú sin , bû un-te̍k ; chiau-thô͘ lān-ge̍k ûi siōng-khek . ( chiū-sī kóng , Tāi-seng kah i tî-hông , ōaⁿ ian-tâng chhùi , sóa-khui chhâ-chháu , chit hō liōng-chá tiuⁿ-tî ê khùi-la̍t chīn tōa , in lóng bô siàu-liām i ê un-tek . Iā thòe in phah hé hiap ê lâng ū-ê sio kàu chhàu-thâu , ū-ê nōa-hia̍h , in chiū siūⁿ kóng , Che kiù lán ê kín-kip kong-lô chin chōe , chiū chhiáⁿ in lâi chòe siōng-téng ê lâng kheh ) . 
Sè-kan ū chin chōe hit hō ûi-hui chok-tái , ta̍k hāng káⁿ chòe ê lâng , iā siông-siông ū lâng khó͘ khǹg tio̍h hóan-hóe kóe-pìⁿ lâi kui Siōng-tè ê chin-lí , thang bián-khì āu-lâi ê chai-ē ; iā m̄-bián chòe kàu āu-lâi sū phòa- chōe , siū kaⁿ-lô ê kan-khó͘ . Chóng-sī in lóng bô beh thiaⁿ i . Kàu āu-lâi i nā tī hit-ê kan-khó hōan-lān ê tiong-kan , nā lâng the̍h tām-po̍h-á chîⁿ pang-chān i , i chiū kám-un put-chīn ; iā khiok bô siūⁿ kàu hit-ê khó͘-khǹg lán hóan-hóe ê lâng sī hó sim ; i ê kong-lô pí ēng chîⁿ-châi chín-chè lán ê sī khah tōa ; in-ūi lán nā thiaⁿ i ê chhùi , kin-á-ji̍t m̄-bián kàu chit-ê tōe-pō͘ chóng-sī khah chōe lóng bô siūⁿ án-ni ; khah chōe sī kap téng-bīn ê kò͘-sū hit-ê chú-lâng sio-siāng . 

Sam-kok-chheh kì chi̍t chām Koan Hûn-tióng pó-hō͘ in nn̄g ê hiaⁿ-só beh kap Chô Chhò chiūⁿ kiaⁿ khì . Tī lō͘-n̍i̍h Chô Chhò tiâu-kò͘-ì ēng chi̍t keng pâng hō͘ in saⁿ lâng tòa , ì-sù sī beh hun-lōan in kun-sîn ê lé-sò . Chóng-sī Koan Hûn-tióng chòe i tiám la̍h-chek chhut-lâi chhù-gōa khòaⁿ chheh kàu thiⁿ-kng , lóng bô sió-khóa ià-lán ê bīn-sek . Chô Chhò khòaⁿ-kìⁿ án-ni , ná koh-khah kèng-tiōng i . 
Koan Hûn-tióng ê só͘ chòe sǹg sī kun-chú ê só͘ kiâⁿ sì-chiàⁿ kong-bêng ; lóng bô kò͘-ì chng-chòe , khòaⁿ Sam-kok chheh ê lâng lóng kóng i sī ài kò͘-ì chòe kun-chú ê miâ-siaⁿ , chiah án-ni lâi siám-pī hiâm-gî ; nā-sī chāi Koan Hûn-tióng ê ì-sù chiū bô án-ni kóng , in-ūi koan Koan Hûn-tióng só͘ kò͘ chiū-sī Lâu Pī ê bīn-chiūⁿ , kap in hiaⁿ-só ê tek-hēng . Chèng lâng ê lām-sám kóng tio̍h m̄-tio̍h i lóng bô͘ khòa-ì . 
Chiàu án-ni kā i siūⁿ , lán kàu-hōe lāi ê hōe-iú nā ōe chiàu i ê hoat-tō͘ lâi kiâⁿ , ū kun-chú ê kha-pō͘ , kiám m̄-sī chin hó mah ? Kìⁿ-nā ū hiâm-gî ê só͘-chāi , chhin-chhiūⁿ chiú-lâu , hì-hn̂g , hoa-ke liú-hāng , kiáu-tiûⁿ , che lóng m̄-thang khì , m̄-tān-nā pó-chôan ka-kī ê miâ-siaⁿ , chiū lán ê chú kap kàu-hōe ê miâ-siaⁿ koh-khah iàu-kín tio̍h pó-chôan . 
Sèng-keng ū kóng , “ Só͘ kiâⁿ tio̍h toan-chiàⁿ , chhin-chhiūⁿ tī ji̍t-sî ; bo̍h-tit hòng-chhiòng chiú-chùi , bo̍h-tit hoòⁿ-sek siâ-îm , bo̍h-tit saⁿ-chiⁿ òan-tò͘ . ” ( Lô-má 13 : 13 )

Chi-ná chiàn-kok ê sî , ngó͘-pà chāi-lāi hit-ê Chîn Bo̍k-kong , ū chi̍t pái khì Niû-soaⁿ ê só͘-chāi phah-la̍h . Hit mî-hng phah m̄ kìⁿ kúi-nā chiah-ê hó bé , chiū phài lâng sì-kòe khì chhē . Keh bô jōa kú ū lâng lâi pò kóng , Tī Ki-soaⁿ ê lâm-pêng , ū chha-put-to saⁿ pah ê thó͘-lâng , í-keng chiong bé thâi khì lah ; hiān-sî teh chú beh khì chia̍h ; nā àm-chīⁿ phài peng khì , ōe lóng-chóng lia̍h tio̍h . Chîn Bo̍k-kong thiaⁿ-liáu thó͘-khùi kóng , Góa phài lín khì chhē , sī ǹg-bāng ōe koh tit-tio̍h hiah-ê bé . Taⁿ bé í-keng sí , hōan-chōe ê lâng ī hiah-n̍i̍h chōe , nā lóng kā i lia̍h lâi pān , bōe bián-tit hō͘ lâng kóng góa khòaⁿ cheng-siⁿ khah tùi-tiōng , lia̍h lâng ê sìⁿ-miā khòaⁿ khah khin . Koh góa thiaⁿ-kìⁿ kóng , Chia̍h hó bé ê bah , bô chia̍h chiú khì chān i siau-hòa , chiū ōe tì pīⁿ ; hiah-ê thó͘-lâng lóng m̄ chai chit khóan ê lī-hāi . Chiū kiò lâng chiong i só͘ tòa lâi ê hó chiú , taⁿ khì hō͘ hiah-ê thó͘-lâng , kah in sûi-ê pun tām-po̍h khì chia̍h ; hiah-ê lâng thiaⁿ-liáu put-chí kám-kek . 
Āu-lâi keh ū chi̍t nî kú , Chîn Bo̍k-kong kap Chìn kok ê peng tī Hân ê só͘-chāi kau-chiàn , Bo̍k-kong tōa pāi , Chìn ê peng í-keng chiong Bo̍k-kong ê chiàn chhia ûi-teh . Chìn ê niá peng koaⁿ Niû Iû-bí iā í-keng khiú tio̍h Bo̍k-kong só͘ chē hit tiuⁿ chhia ê bé . Tng hit chām chin gûi-kip ê sî , hut-jiân khòaⁿ-kìⁿ saⁿ pah gōa lâng , iā bô khiâ bé , iā bô chē chhia , chhiú-n̍i̍h kia̍h tōa to , ta̍k-ê chi̍t khiā chi̍t thò koâiⁿ , hiông kài-kài ti̍t-ti̍t phah ji̍p-lâi , khòaⁿ-kìⁿ Chîn Bo̍k-kong hō͘ Chìn kok ê peng ûi-teh , chiū phe-sí-miā , chiong hiah-ê peng phah thè , m̄-nā kiù-chhut Chîn Bo̍k-kong , hóan-tńg chiong Chìn Hūi-kong lia̍h-lâi . Bo̍k-kong khòaⁿ-liáu chin hoaⁿ-hí ; chiū tiàu in lâi mn̄g kóng , Lín sī toh-lo̍h ê lâng , siáⁿ-sū kin-á-ji̍t lâi kiù góa ? Hiah-ê lâng kóng , Góan chiū-sī kū-nî thau-khan kun-ông ê hó bé hiah-ê lâng ; kám-liām kun ê tōa un-tek , bô pān góan ê chōe , koh kiaⁿ góan phòa-pīⁿ . In-ūi kūn-ji̍t thiaⁿ-kìⁿ tī-chia teh sio-thâi , só͘-í saⁿ-kap lâi beh pang-chān kun kau-chiàn ; taⁿ chin-chiàⁿ ū thàn góan pò-tap kun ê sim . Bo̍k-kong thiaⁿ-liáu thó͘-khùi kóng , Chèng koe tit-tio̍h koe , chèng tāu siu-sêng tāu . Siat-sú góa kū-nî chiong chiah-ê lâng lia̍h khì pān-chōe , kin-á-ji̍t thài ōe tit-tio̍h in ê la̍t lâi kiù góa leh ? Chiū mn̄g in kóng , Lín kam-gōan ji̍p iâⁿ chòe peng m̄ ? Ta̍k-ê kóng , Góan sī thó͘-lâng , bōe hiáu siú kui-kú , m̄ káⁿ chòe kun-peng . Bo̍k-kong chiū kiò lâng the̍h kim-gûn châi-pó siúⁿ-sù in ; in iā lóng m̄ sin , chòe in sio-sî tò-khì . 
Sè-kan ê lâng , thang hun chòe saⁿ téng , ū chi̍t téng ê lâng , lí nā ēng un-hūi khóan-thāi i , i hóan-tńg ēng pháiⁿ lâi pò lí ; che miâ kiò kúi tō . Ūchi̍t téng ê lâng , lí nā ēng hó khóan-thāi i , i iā ēng hó pò-tap lí ; che kiò chòe jîn-tō . Iā ū chi̍t téng-hō ê lâng , lí ēng pháiⁿ khóan-thāi i , i khiok ēng hó lâi khóan-thāi lí ; che kiò chòe thian-tō . Chhin-chhiūⁿ Bo̍k-kong teh khóan-thāi hiah-ê thau-khan bé ê lâng , chiàu khòaⁿ bōe bián-tit ū siúⁿ-hoa̍t put bêng ; m̄-kú chōe put ki̍p chiòng , saⁿ pah gōa lâng lóng in-ūi hit kúi chiah bé lâi siū chōe , khiok iū siūⁿ-liáu put jím , iū-koh chai hiah-ê thó͘-lâng sī lóng bōe hiáu-tit hoat-lu̍t kap lī-hāi . Só͘-í put-jû chòe chêng hō͘ in , m̄ sī ài-tit lâng in-ūi án-ni lâi o-ló i , á sī ū ǹg-bāng in āu-lâi ê pò-tap i , só͘-í ū thang khó-chhú . Chhì siūⁿ hiān-sî ū chit hō ê lâng á bô ; phah-sǹg bô . Khah chōe lóng sī hit hō bô siūⁿ lán khòan-thāi lâng chàiⁿ-iūⁿ , kan-ta ōe hiáu hiâm lâng phàiⁿ khóan-thāi i . Iâ-so͘ kóng , Tio̍h thiàⁿ lí ê tùi-te̍k ; iau tio̍h hō͘ i chia̍h , chhùi-ta tio̍h hō͘ i lim ; che chiū-sī ēng un-hūi lâi pò-tap pháiⁿ khóan-thāi lán ê lâng . 

Sòng kok ū chi̍t ê hó-gia̍h lâng , in chhù ê chhiûⁿ-á in-ūi chìm-chù hō͘ lo̍h siuⁿ kú , sòa hō͘ pang chi̍t khiah khì . In hāu-siⁿ kā i kóng . Chit-ê chhiûⁿ-á nā bô siu-lí , kiaⁿ-kiáu ōe hō͘ chha̍t ji̍p-lâi . In ê chhù-piⁿ chi̍t ê lāu-lâng iā sī án-ni kóng . Bô siūⁿ hit ê-hng , kó-jiân ū chha̍t lâi thau chin chōe mi̍h khì . Hit ê hó-gia̍h lâng chiū chin o-ló i ê kiáⁿ sī chhong-bêng , iā giâu-gî chhù-piⁿ hit-ê lāu-lâng chòe chha̍t lâi thau i . 
Taⁿ chiàu án-ni kā thiaⁿ , hit-ê hó-gia̍h lâng ê kiáⁿ , kap in chhù-piⁿ lāu-lâng só͘ kóng ê ōe , sī siāng chi̍t-iūⁿ , i khiok o-ló in kiáⁿ chhong-bêng , giâu-gî chhù-piⁿ ê lâng chòe chha̍t ; in-ūi in kiáⁿ kap chhù-piⁿ ū chhin-soe ê hun-piat . Só͘-í siāng chi̍t khóan ê ōe , ū nn̄g khóan ê khóan-thāi i . Khó-kiàn hōan-sū tio̍h chiong sim-koaⁿ phâng-pîⁿ lâi siūⁿ ; nā bô , lóng bōe bián-tit ū chûn thán chhin ê sim tī-teh . 

Tang-pō. Thôan-tō kiàn-bûn-kì
Tân Kàng-siông tù
Tâi-ôan Soan-tō-siā hoat-hêng

“ Lín kiám bô kóng , iáu ū sì ge̍h ji̍t , chiū siu-koah ê sî kàu mah ? Góa kā lín kóng , kia̍h-ba̍k khòaⁿ hn̂g í-keng se̍k , thang koah lah . ” Óan-tong-kui-chú phài góan tī Tang-pō͘ 13 ge̍h ji̍t kú ê thôan-tō , hō͘ góa ná tông-kám Chú tùi ha̍k-seng só͘ kà-sī ê chit kúi kù ōe . In-ūi Tang-pō͘ iáu chōe-chōe hiaⁿ-ché m̄-bat khì , koh Tang-pō͘ ê san-tē kàu-hōe , sī tē-it hoat-tián , só͘-í góa chiū bô siūⁿ ka-kī ê ham-bān , hó-táⁿ gia̍h-pit lâi siá “ Tang-pō͘ thôan-tō kiàn-bûn-kì ” , pò siau-sit hō͘ koan-sim Tang-pō͘ kàu-hōe ê hiaⁿ-ché chai , sòa ūi-tio̍h in lâi kî-tó .
Tī kiàn-bûn-kì ê lāi-bīn , ū sî ū siá “ góan ” jī , sī teh chí góan hōe-n̍i̍h ê tâng-kang , in-ūi Khó͘ Lêng-khu sian-siⁿ ū kap góa tī Thài-môa-lí , Hù-lí , Tang-tek , Tāi-lí , Gio̍k-lí téng kàu-hōe tâng-kang , koh chi̍t-ūi Si Khiam-iok sian-siⁿ bat tī Hong-tiân , Siū-hong , Sin-siâⁿ , Hoa-liân , Khèng-hong , kap tē-jī hôe ê Thài-môa-lí téng kàu-hōe , só͘-í nā tha̍k góan ê sî , lán ōe thang siūⁿ tio̍h chit nn̄g ūi tâng-kang . Siat-sú lán tha̍k-liáu nā ōe thang siū kó͘-lē , ji̍t-ji̍t ūi Chú chò kiàn-chèng , chiū siá ê lâng í-keng ta̍t bo̍k-tek lah . Gōan lán tī Chú un-ài ê lāi-bīn saⁿ bián-lē , saⁿ thè kî-tó , chiong só͘ chhun ê kong-im lâi êng-iāu Chú , sī sim só͘ gōan . 
Tân Kàng-siông 1960 nî 8 ge̍h 2 ji̍t

Siūⁿ tio̍h beh khì Tang-pō͘ thôan hok-im , hō͘ góa ê sim oa̍h khí--lâi , só͘-í kin-nî thâu chi̍t-pái , beh khì Tang-pō͘ chò kang , chiū tī lō͘-tiong tú-tio̍h I-lông kok-ông lâi Lâm-pō͘ chham-koan khong-kun piáu-ián , che sī 1959 nî 3 ge̍h 14 ji̍t siōng-ngó͘ ê sū . In-ūi án-ni góa chē ê khì-chhia , tio̍h tī Kiú-khiok-tông hioh-khùn 2 tiám-cheng , tán kok-ông khòaⁿ piáu-ián soah , niū I kòe-lō͘ chiah koh khui-chhia .

Ta̍k-pái nā tùi Ko-hiông chē chhia beh khì Tâi-tang lóng ū thiaⁿ-kìⁿ lú-kheh teh tâm-lūn āu-soaⁿ lō͘ chin gûi-hiám . In-ūi soaⁿ-lō͘ sòe-tiâu , nā lo̍h-hō͘ koh ōe pang soaⁿ , chó͘-tòng kau-thong . Tī 6 ge̍h tiong chí ū 2 ji̍t-kú , chiū péng 3 chiah hòe-bu̍t-chhia , sí 3 miâ , tāng-siong kúi-nā ê , kî-tiong Tâi-tang kàu-hōe chi̍t ūi chip-sū sī su-ki , i ê chhia péng kúi-nā lìn , lo̍h soaⁿ-phiâⁿ , pún-sin tio̍h tāng-siong . Koh ta̍k pái chē chhia ê sî , ōe tú-tio̍h lú-kheh hîn-chhia lo̍k-lo̍k thò͘ . Góa pún-sin iā bat thò͘ , chóng-sī óng-ho̍k chē 25 pái ( chi̍t pái chē hui-ki ) lóng bô kak-tit gûi-hiám . Āu-lâi ū kim-má-hō khoài-chhia , si̍t-chāi chē liáu chin su-ho̍k , chóng-sī tio̍h chē 6 tiám cheng chó-iū , iā sī ōe ià-siān .

Tâi-tang kàu-hōe tùi tē-lí siōng , á-sī kau-thong siōng lâi khòaⁿ lóng sī chin iàu-kín ê só͘-chāi , só͘-í góa chheng i chò tāi-pún-iâⁿ . Tī 13 ge̍h-ji̍t kú ê Tang-pō͘ thôan-tō , lóng tùi chia chhut ji̍p , tit-tio̍h bo̍k-su , tióng-chip hōe-iú chin chhin-chhiat ê chiau-thāi . Un Êng-chhun bo̍k-su tī chia bo̍k-hōe chiâⁿ cha̍p-nî-kú , chò lâng un-hô , gâu hia̍p-chō͘ tâng-kang , góa tit-tio̍h i chôan-ke ê ài-kò͘ chin-chōe , m̄ nā án-ni , siông tùi góa kang-chok ê chí-tō , thòe góa bóe chhia-phiò , tàu chài hêng-lí , i lóng bô hiâm hùi-khì , hoaⁿ-hí pang-chān , eng-kai tio̍h tùi in seh-siā , Un bo̍k-su si̍t-chāi sī thôan-tō-jîn ê hó bô͘-hōan .

Khì Tang-pō͘ ê lâng lóng sī tī Sai-pō͘ tú-tio̍h seng-oa̍h hoat-seng khùn-lân , poaⁿ khì ê khah chōe , khiok iā ū ê sī ū chîⁿ , ū tē-ūi ê lâng khì hia chò sū-gia̍p . Put-lūn sī ūi sím-mi̍h iân-kò͘ khì Tang-pō͘ lóng hó , put-kò ū chi̍t-hāng , in khì liáu chiū bô siūⁿ beh tǹg-lâi Sai-pō͘ , in-ūi hia hó thàn-chia̍h , thó͘-tē khoah , thang chèng-choh lâi î-chhî seng-oa̍h ; iā ū chin-chōe hiaⁿ-tī ” , khì hia thàn tio̍h chîⁿ , seng-oa̍h hù-jū . Góa nā mn̄g hia ê hiaⁿ-tī kóng , “ Lín ū siūⁿ beh koh tǹg-lâi Sai-pō͘ á-bô ? ” In kóng , “ Siūⁿ sī ōe siūⁿ , chóng-sī āu-soaⁿ thô͘ chin liâm ” , ì-sù sī kiâⁿ bōe khui-kha , in-ūi hó thàn-chia̍h , thái ū iáⁿ āu-soaⁿ ê thô͘ ū liâm leh ? 

Tī 5 ge̍h tiong góa khì Sin-káng  kàu-hōe chò kang , chit keng kàu-hōe tùi Tâi-tang tio̍h koh chē khì-chhia , 50 gōa kong-lí chiah ōe kàu . Nā kóng khí Sin-káng kàu-hōe , chiū siūⁿ tio̍h kàu-kài ê lāu sian-pòe Ko Tok-hêng bo̍k-su , i kong-ho̍k āu lâi Sin-káng siat kàu-hōe , āu-lâi ū chhiáⁿ Lîm Chhoan-bêng bo̍k-su lâi bo̍k-hōe . Tùi in 2 ūi kap hiaⁿ-ché ê ló͘-le̍k , chit keng kàu-hōe chiâⁿ-chò chi̍t keng Tang-pō͘ ū la̍t ê kàu-hōe , kàu-hōe ê tē-tiám sī Tang Tiong tē-it hó , só͘-chāi an-chēng , tùi-bīn ū tōa-hái , kiâⁿ lo̍h kiā-á chiū ū káng-kháu , chin-chōe hî-chûn tī hia chhut-ji̍p , khong-khì koh hó , si̍t-chāi sī sió thian-tông chi̍t-iūⁿ . Chia ê hî chin sio̍k , kúi-thâu-to chi̍t kong-kin bōe kàu 1 kho͘ 8 kak , góa tī chia chi̍t lé-pài kú , chia̍h chin chōe . Chu-ūi tho̍k-chiá , lín nā ài chia̍h chhiⁿ-hî , chhiáⁿ lí lâi Sin-káng . Tī chia ū Kán bo̍k-su teh khui i-kóan , sòa pang-chān san-tē kàu-hōe ê kang .

Tī Sin-káng kàu-hōe , góa ài koh kóng chi̍t ê hiaⁿ-tī ê sū , i sī Ko bo̍k-su ê tē 4 kong-chú , Ko Tôan-li̍p tiúⁿ-ló , i tī chia khui i-kóan , hōan-chiá chin chōe , i ê chhù tī kàu-hōe keh-piah , kiàn-tio̍k-bu̍t bí-koan , góa chheng i chò Sin-káng ê ông-kiong . Ko tiúⁿ-ló tùi Lēng-chun Ko bo̍k-su ê kau-tāi , chīn-tiong tī kàu-hōe , i kò͘-khiam tùi góa kóng , góa lóng bô kháu-châi , iā bōe hiáu kóng tō-lí , i koh kóng kap i tòa ê lâm-lú kang-lâng , í-keng ū 5 miâ lâi ji̍p kàu , niá sóe-lé , chin kám-siā Chú . Chu-ūi tho̍k-chiá , lán bô kháu-châi bô iàu-kín , nā ōe chhōa lâng sìn Chú chiū hó .

Tùi Sin-káng koh khì 20 kong-lí ê só͘-chāi , ū chi̍t-keng Tek-ô͘ kàu-hōe , khai-siat 2 nî gōa kú , chò lé-pài ū 4 , 5 cha̍p lâng , sìn-tô͘ lóng sī tùi pa̍t-ūi poaⁿ lâi ê , te̍k-pia̍t ū Po͘-lí hong-bīn ê hiaⁿ-tī ” , kúi-nā ūi tī chit keng kàu-hōe teh oa̍h-tāng . Chit keng kàu-hōe khí tī tōa-lō͘-piⁿ , thâu-chêng ǹg Thài-pêng-iûⁿ , āu-bīn ū soaⁿ , nā khiā tī tâi-téng káng-tō , ū khòaⁿ-tio̍h tōa-hái , ū sî iā ōe thiaⁿ-tio̍h hái-éng hōa-hōa háu ê siaⁿ , chhin-chhiūⁿ khòaⁿ-tio̍h chi̍t-pak ōe chhut-siaⁿ ê tô͘-ūi .
Chit keng kàu-hōe khai-siat í-lâi lóng bô tn̂g-kî chū-chāi ê kang-lâng , in chin ài chi̍t ūi sian-siⁿ , chóng-sī chhiàⁿ lóng bô , nā-sī tióng-chip chin hia̍p-le̍k chò Chú ê kang , hōe-iú sì-sòaⁿ tī soaⁿ-téng khiā-khí , lâi kàu kàu-hōe tio̍h kiâⁿ 2 tiám cheng ê lō͘ , nā sī in chi̍t lé-pài kú óng-lâi kiâⁿ bô siān .
Tī 3 àm pò͘-tō-hōe , in ài góa khì Tiông-pin pò͘-tō , chia lī Tek-ô͘ 8 kong-lí , sī hiong só͘-chāi tōe , tī tang-hái-gān tē 2 lāu-jia̍t ê só͘-chāi , hia ê bîn-chiòng chin ài thiaⁿ pò͘-tō , ta̍k-àm ū 3 , 4 pah lâng lâi thiaⁿ , ū chhoan-tiúⁿ , á sī hiong tāi-piáu , choan-kang tùi chng-kha lâi thiaⁿ , góa pò͘-tō liáu in iáu m̄ sòaⁿ , chhoan-tiúⁿ iau-kiû kóng , chhiáⁿ kè-sio̍k lâi góan ê chhoan tiong thôan-tō , tiûⁿ-só͘ kap kiò lâng góa hū-chek , khó-sioh góa bô kang thang khì , chin phah-sǹg . Hia ê bîn-chiòng mn̄g kóng , “ góan chia ná m̄ siat kàu-hōe ? ” Hō͘ góa bōe hiáu ìn-tap . Tek-ô͘ ê tióng-chip chin koan-sim chit só͘-chāi , khó-sioh in ê keng-chè le̍k-liōng iú-hān , kang-lâng koh-khah sī tōa būn-tê , nā m̄ sī Tiong-hōe khì khai-thok , si̍t-chāi ū khùn-lân . Chú kóng , “ Thang siu-sêng ê sī chōe , chò kang ê lâng chió . ” Chin ū iáⁿ .

Góa kàu Chho͘-lo̍k kàu-hōe chò kang ê sî , ū tú-tio̍h chi̍t-ūi nî-ko͘ chhut-sin ê lú thôan-tō , kiò chò Lâm tiúⁿ-ló . Chu-ūi tho̍k-chiá , lín m̄-thang gō͘-hōe góa kóng ōe mâu-tún , i sī lú-sèng chóng-sī sèⁿ Lâm , Tang-pō͘ ê hōe-iú lóng kiò i Lâm tiúⁿ-ló , i iā sī lú tiong-i-su , i tùi góa kóng , i lâi Tâi-tang ê bo̍k-tek , sī beh thôan Hu̍t-kàu , bô phah-sǹg sòa lâi sìn Iâ-so͘ , āu-lâi koh khì tha̍k hū-o̍h chò lú thôan-tō , lâi Chho͘-lo̍k chò i-seng kiam thôan-tō . I chin gâu thiàⁿ kàu-hōe , thiàⁿ Chú ê kang-lâng , ū chi̍t-ūi Siā sian-siⁿ kap i hia̍p-le̍k khí lé-pài-tn̂g , siok-sià lóng chin hó-sè , keng-chè to̍k-li̍p , chò lé-pài 6 , 70 lâng ài chhiáⁿ choan-jīm ê kang-lâng , m̄ chai sím-mi̍h lâng , ū thiaⁿ-tio̍h Chú ho͘-tiàu ê siaⁿ , hoaⁿ-hí ìn kóng , “ Góa tī chia , chhe góa , chhe góa ! ”

2 nî chêng Tâi-tang kàu-hōe bat chhiáⁿ góa lâi pò͘-tō , chit pái koh lâi sī tē-jī pái . Tâi-tang ū chhut-miâ ê hong-poe-soa , tāi-khài sī chhin-chhiūⁿ Lo̍k-káng ê khì-hāu . Kàu-hōe sī Tâi-tang kōan tē-it tōa-keng koh chē lâng , chit keng kàu-hōe sī Ji̍t-jîn sî-tāi ê O͘-the-lah  , chêng-jīm ê Tân Sūi-san bo̍k-su tī kong-ho̍k ê sî , tùi in chiap-siu lâi chò pài-tn̂g , tiûⁿ-só͘ chin khoah koh hó-sè , chóng-sī chin tú-hó kap Tâi-tang kaⁿ-ga̍k chò keh-piah . Góa tī hia pò͘-tō bat kóng , lín ài khì thian-tông á-sī tē-ga̍k ? Nā ài khì thian-tông , tio̍h lâi kàu-hōe m̄-thang khì kaⁿ-ga̍k . Chhin-ài ê hiaⁿ-ché , Chú kā lán kóng , sè-kan ū 2 tiâu lō͘ , chi̍t-tiâu kàu éng-oa̍h , chi̍t tiâu thàu kàu bia̍t-bông , lán tio̍h ín-chhōa lâng kiâⁿ oa̍h-lō͘ .

Tī hiong-chhoan ê kàu-hōe tiong keng-chè hó , tióng-chip jia̍t-sim thiàⁿ kàu-hōe ê , góa siūⁿ sī Tî-siōng kàu-hōe . Chia ê tióng-chip chin thiàⁿ Chú , koh jia̍t-sim , tī hia pò͘-tō ê sî tú-tio̍h hong-thai , iáu-kú in chhut-la̍t , ín-chhōa lâng lâi thiaⁿ pò͘-tō , góa khòaⁿ in ê jia̍t-sim chin kám-kek , in ta̍k lâng ê sū-gia̍p iā chin sêng-kong , chin-chiàⁿ thiàⁿ Chú ê lâng , beh siū Chú ê sù-hok . Chia ê hōe-iú tōa-pòaⁿ sī kheh-lâng , chóng-sī chin gâu kóng hō-ló ōe , thiaⁿ kóng le̍k-tāi to̍k-sin ê thôan-tō nā lâi chia chò kang , chiū kiat-sok to̍k-sin seng-oa̍h ( chiū kiat-hun ) , che sī to̍k-sin kang-lâng ê hó siau-sit , chhin-ài to̍k-sin ê tâng-kang , chhiáⁿ lín tio̍h hāu-pó͘ lâi chia chò kang , m̄-thang sit liáu hó ki-hōe . 

Thài-môa-lí , tī Tāi-bú kàu Tâi-tang ê chi̍t-pòaⁿ-lō͘ , tùi chia chē khì-chhia khì Tâi-tang tio̍h chi̍t-tiám cheng , chhia chîⁿ 10 kho͘ . Tī chia ū kok só͘-chāi lâi ê hōe-iú 15 hō͘ , chóng-sī si̍t-chāi khì lé-pài ê lâng bô kúi ê , in-ūi lâi Tâi-tang lé-pài , chi̍t ê lâng tio̍h khai 30 kho͘ ê só͘-hùi , si̍t-chāi keng-chè kap sî-kan m̄ iông-ún . Ū chi̍t ūi Tâi-lâm lâi ê Tân hiaⁿ-tī ” , chin ì-ài siat-kàu-hōe , thang hō͘ hia ê lâng lī-piān kèng-pài Siōng-tè , só͘-í i tāi-seng ka-kī bóe chi̍t keng tiàm , chò pài-tn̂g , sòa chhiáⁿ Tâi-tang kàu-hōe tio̍h khì pang-chān in chhut-sì , in-ūi Tâi-tang kàu-hōe 2 , 3 nî kú ū siat Chho͘-lo̍k , Kiàn-hô , Ti-pún 3 keng kàu-hōe , ū ê bô sím-mi̍h chiâⁿ-mi̍h , só͘-í chiū tiû-tû , kàu 8 ge̍h 3 ji̍t bo̍k-su , tióng-chip , chheng-liân kap góan saⁿ-kap khì pò͘-tō , khòaⁿ-kìⁿ sìn-tô͘ jia̍t-chhiat ài siat kàu-hōe , chiū tī pò͘-tō āu ê lé-pài-ji̍t , khai-bō͘ tián-lé . Tùi siat kàu-hōe kàu kin-á-ji̍t ( 8 ge̍h ji̍t kú ) múi lé-pài siōng-ngó͘ ū 60 miâ chó-iū , hā-ngó͘ 3 , 4 cha̍p miâ chū-hōe , chin kám-siā Chú . In chhiàⁿ sian-siⁿ ê sin-kim kap kàu-hōe cha̍p-hùi lóng ka-kī hū-tam , hōe-iú sui-jiân sàn-hiong , iáu-kú ū lâng chin kam-sim hōng-hiàn . Nā ēng chit keng kàu-hōe chò bô͘-hōan , ta̍k keng kàu-hōe lóng ōe thang keng-chè to̍k-li̍p chiah tio̍h . Góan tī 1960 nî 3 ge̍h tiong koh lâi pò͘-tō chi̍t-pái , án-ni lâi chò kang 2 pái , góa pún-sin ū khì 2 hō͘ bī-sìn-chiá ê ka-têng , chú-chhî chò lé-pài tû ngó͘-siōng , kî-tiong chi̍t ūi sī Hiong-kong-só͘ ê chú-kè , i ê kiáⁿ tī Sin-tek Sèng-keng su-īⁿ tha̍k-chheh , i kóng kiáⁿ beh thôan Chú ê hok-im , góa tio̍h kín hóan-hóe sìn Iâ-so͘ . Chin kám-siā Chú , Chú hō͘ tit-kiù ê lâng ji̍t-ji̍t ná ke-thiⁿ .

Hù-lí kàu-hōe sī tī Tang-pō͘ hiong-chhoan chòe tōa keng ê kàu-hōe , Tiuⁿ bo̍k-su siàu-liân hoa̍t-phoat , hōe-iú chōe , kàu-hōe khí chin tōa keng , sī kúi nî chêng khí-ê , khai beh kàu 20 bān kho͘ , thang kóng sī Tang-pō͘ sǹg ū tio̍h ê kàu-hōe . Chia ê sìn-tô͘ chin chōe chú-lú teh tha̍k tāi-ha̍k , sīm-chì ū pó-sàng-seng , chin-chiàⁿ “ kèng-ùi Iâ-hô-hoa sī tì-sek ê kun-pún ” .

Góan khì Tang-tek chò kang 6 ji̍t kú , in-ūi hia bô thôan-kàu-chiá , kàu-hōe chiū siat-hoat tī Chhòa tiúⁿ-ló ê ke hō͘ góan ho̍k-si̍p . Chhòa tiúⁿ-ló chin jia̍t-sim chiàu-kò͘ kàu-hōe , tiúⁿ-ló-niû chò sán-pô , seng-lí sī phó͘-thong . Góan khì 3 ji̍t i ū kā lâng khioh 3 ê gín-ná , góan khì chia̍h-pn̄g ê sî , i chiū kā góan pò-kò , góa ū kā tiúⁿ-ló-niû kóng , góan beh koh tòa 3 ji̍t , lí ōe koh kā lâng khioh 3 ê gín-ná , i tùi góa kóng , thài ū hiah hó , chia sī sió só͘-chāi , chi̍t lé-pài nā chiâu-ûn khioh 3 ê chiū chin hó lah , chóng-sī kàu góan beh lī-khui , chiàⁿ-si̍t koh khioh 3 ê , kiōng tú 6 ê . Chhòa tiúⁿ-ló-niû tī chit 6 ji̍t-kú , ūi-tio̍h Chú ê kang kap ka-kī ê sū-gia̍p chin bô-êng , chóng-sī i lóng bô chhut òan-giân , chhiò gī-gī ” . Tī hia pò͘-tō chin hó sêng-chek , ū 300 gōa lâng lâi thiaⁿ , chóng-sī chin khó-sioh kè-ji̍t chiū liân-sòa lo̍h tōa-hō͘ , sòa bōe thang kè-sio̍k , só͘-í lán tio̍h siông-siông thàn ki-hōe chò kang .

Tāi-lí kàu-hōe sī Tang-pō͘ chhut-miâ ê kàu-hōe , hōe-iú chōe , keng-chè hó , chheng-liân oa̍h-tāng , sèng-koa-tūi gâu chhiùⁿ , ū kúi-ūi tióng-chip chin koan-sim kàu-hōe , iā ū Má-tāi ché ōe chhut chhiú-lō͘-chhài . Góa saⁿ-nî chêng bat lâi pò͘-tō , chit pái sī tē-jī hôe , góa kap in lóng chin se̍k-sāi , Hū-jîn-hōe siat-hoat ê hóe-si̍t tǹg-tǹg hó , si̍t-chāi m̄-bián tio̍h án-ni , ōe phah-phái chhùi-táu . Tī chia ū chi̍t-ūi Chiam tiúⁿ-ló , chiū-sī ōe chú chhiú-lō͘-chhài ê Má-tāi ché , sio̍k-gú kóng , “ Chô-liāu kàu iā tio̍h sim-pū gâu ” , chin-chiàⁿ ū iáⁿ . Chia ê hōe-iú kóng-ōe ū koh-iūⁿ , “ ch ” kap “ s ” kóng siong-hóan , in kiò “ Ông sian-seⁿ ” sī kiò chò “ Ông chian-cheⁿ , ” gîm-si “ Chú ah , góa sim thiàⁿ Lí ” in gîm chò “ Sú ah , góa chim thiàⁿ Lí ” , chóng-sī kap in chò-hóe kú , thiaⁿ kòan-sì chiū hó . Te̍k-pia̍t tī chia góa ài thê-khí ê , sī chia ê chheng-liân chin gâu hia̍p-chō͘ pò͘-tō ê kang-chok , bô-lūn pun thôan-toaⁿ , pûn ga̍k-khì , chhiùⁿ-koa , lâm-lú chheng-liân lóng chin ióng-kám , ta̍k ē-po͘ khì chò , só͘-í góa khì 2 hôe ê pò͘-tō , lóng chin hó sêng-chek , múi àm ū 300 lâng í-siōng , góa iā ài kó͘-lē kok kàu-hōe ê chheng-liân , tio̍h án-ni lâi chīn-la̍t tī Chú ê kang , in-ūi Pó-lô kóng , “ Lín bo̍h-tit in-ūi lín ê siàu-liân hō͘ lâng khòaⁿ-khin , . . tio̍h chò sìn ê lâng ê bô͘-hōan . ”

Sūi-hūi tī Hoa-liân kōan , iā sī lāu-jia̍t ê hiong-tìn , khó-sioh kàu-hōe khí tī hōe-iú kam-á-the̍h ê chi̍t-kak , chin phian-phiah , chò lé-pài ê hōe-iú 20 lâng chó-iū , chóng-sī ū 2 , 3 ê tióng-chip chin jia̍t-sim , kàu-hōe keng-chè sui-jiân jio̍k , chóng-sī in ū phāu tōa ê kè-ōe , beh bóe tōe khah kīn koe-bīn , thang khí pài-tn̂g , só͘-í hōe-iú chiū chhut pún chèng kam-á , í-keng nî gōa kú , nā kàu 3 nî chiū ū siu-sêng chin tōa , khó-sioh góa khì ê sî , kam-á chhiū tú-á tio̍h pīⁿ , hō͘ chia ê hōe-iú ūi-tio̍h siau-to̍k ê kang-chok , chò kàu bô-êng chhì-chhàⁿ , m̄ nā án-ni , tióng-chip chin kî-thāi góa tī pò͘-tō kî-kan thang tōa soan-thôan hok-im tī koe-bīn , khó-sioh kàu sî lóng lo̍h tōa hō͘ , chí-ū ōe thang tī Khó͘ tiúⁿ-ló ê tiàm-lāi pò͘-tō , kai-chài Khó͘ tiúⁿ-ló chin jia̍t-sim , khiú chhù-piⁿ keh-piah ê lâng lâi thiaⁿ , chiah ū 5 , 60 miâ ê thiaⁿ-chiòng . m̄-kú Sèng Sîn chò kang , mô͘-kúi iā chò kang , tī pò͘-tō ê tē-jī àm , Ko tiúⁿ-ló ê sim-pū āiⁿ gín-ná kap i ê ta-ke beh lâi hù-hōe , hit sî ji̍t-thâu àm lah , koh tú-tn̄g lo̍h-hō͘ , in teh kóaⁿ-lō͘ lâi hù-hōe , hut-jiân tī āu-bīn chi̍t ê chùi-hàn , khiâ chhia tōng-tó Ko tiúⁿ-ló ê sim-pū , lâng tó tī tōe-n̍i̍h , sí-sí hūn-hūn khì , pa̍t lâng kóaⁿ-kín kng i lâi hō͘ i-seng chù-siā , kàu góa pò͘-tō soah iáu m̄-chai lâng , góan tâng-sim thòe i kî-tó , kàu góa lī-khui Sūi-hūi ê sî , sin-thé ū hó-sè , kám-siā Chú ê lîn-bín , kai-chài hū-jîn-lâng āiⁿ ê iù-eⁿ lóng bô sím-mi̍h sū , si̍t-chāi sī put-hēng tiong ê tāi-hēng . “ Bān-hāng sū ta̍uh-ta̍uh lâi , sī beh hō͘ thiaⁿ Siōng-tè ê lâng tit-tio̍h lī-ek ” , gōan Chú pó-siú chit keng bî-sè ê kàu-hōe .

Koan-im-soaⁿ kàu-hōe ê tiúⁿ-ló kóng , góan chin ài chhut-miâ ê bo̍k-su lâi pò͘-tō , chóng-sī bô lâng beh lâi , che sī in ê thó͘-khùi , chhin-ài ê tâng-kang , lán kiám m̄ tio̍h kèng-ka ài chit hō jio̍k-siáu phian-phiah ê kàu-hōe mah ? Tī Tāi-ú lo̍h chhia , tio̍h koh kiâⁿ 40 hun-cheng ê khe-po͘ , chiah ōe kàu pài-tn̂g , chóng-sī kàu-ūi lí khòaⁿ tio̍h chit-keng 3 chàn kôan-thah ê sin pài-tn̂g , chiū bōe kì-tit kiâⁿ khe-po͘ ê ià-siān , chit keng pài-tn̂g í-keng khí 3 nî kú , iáu bōe Sī-á-geh  , ū chi̍t-ūi Chhòa tiúⁿ-ló , bô mê bô ji̍t hū-chek chit ê kang-chok , thô͘-chúi kap sió-kang lóng sī hōe-iú ka-kī chò , Hū-jîn-hōe chin chhut-la̍t chò sió-kang , in thiaⁿ góa beh khì chò kang , chit ūi lú tiúⁿ-ló kóng , “ Chian-cheⁿ beh lâi pò͘-tō , kàu-hōe bô sîⁿ beh án-sóaⁿ ? ” ( Sian-siⁿ beh lâi pò͘-tō , kàu-hōe bô chîⁿ beh àn-chóaⁿ ? ) Gôan-lâi in kóng ōe “ Ch ” kap “ s ” iā sī kóng siong-hóan , chit ūi lú tiúⁿ-ló , chiū tùi tióng-chip-hōe thê-gī ” , pò͘-tō it-chhè hùi-iōng , in Hū-jîn-hōe beh hū-chek , lâm ê tióng-chip mn̄g kóng , lín kiám ōe thàn chîⁿ ? In kóng , góan bōe thàn-chîⁿ iáu-kú ōe siūⁿ pān-hoat . Kiat-kio̍k in kó͘-lē chi̍t ê chí-mōe hiàn chi̍t chiah ke , á-sī ah , in chóng-kiōng hiàn 30 gōa chiah , ēng kàu ū chhun , thang chóan ji̍p chò kàu-hōe ê lō͘-ēng , chin-chiàⁿ “ Chi̍t-pé mī-hún , chi̍t-tiám iû ēng bōe ôan ” , chit hō sìn-sim ê hōng-hiàn , ū tōa kong-hāu .

Hōng-lîm tìn sī lāu-jia̍t ê só͘-chāi , kàu-hōe iā ū chin kú ê le̍k-sú , Kheh-lâng ê hōe-iú tìn tōa-pō͘-hūn , lâi chia bo̍k-hōe ê Gô͘ sian-siⁿ chiah kiat-hun bô kúi ge̍h-ji̍t , in lóng ōe kóng pòaⁿ-chheⁿ-se̍k ê Kheh-ōe , chin-chiàⁿ ū iáⁿ ji̍p gô͘ mn̂g , thàn gô͘ hoat , tī 3 ji̍t-kan ê pò͘-tō-hōe , in siat-hoat tiûⁿ-só͘ tī chhī-tiûⁿ kháu . Tī góan pò͘-tō ê tē-jī mê , Hu̍t-kàu iā chhiáⁿ Tâi-pak Chheng-siông hoat-su lâi biō-kháu káng hu̍t , in ê kóng-kò-chóa kap lán ê tah chò-hóe , hō͘ tìn-bîn kak-tit chhin-chhiūⁿ Ki-tok kap Hu̍t-kàu teh piàⁿ-kóan , chóng-sī lán 3 àm ê thiaⁿ-chiòng , ū tùi 150 lâng chìn kàu 200 gōa lâng , kám-siā Chú . Tī chia ū chi̍t-ūi thiàⁿ Chú ê Iú tiúⁿ-ló , tī bó͘-bó͘ sū-kiāⁿ tú-tio̍h tōa oan-khut , hi-seng tiōng-hu kap 2 ê kiáⁿ ( tiōng-hu kap tōa kiáⁿ sī i-seng ) , i iáu-kú bô sit-chì , thiàⁿ Chú kàu-tóe . Gōan Chú ke-thiⁿ khùi-la̍t , hō͘ i bōe kì-tit āu-bīn ê khó͘-sū , chí-ū ǹg thâu-chêng só͘ chhah ê pio lâi cháu , thang kàu hit ji̍t , tit-tio̍h tiàu lán--ê ê siúⁿ . A-men .

Góa chē chhia kàu tī Hong-tiân , chhē pài-tn̂g pòaⁿ-tiám cheng kú , chiah chhē-tio̍h cháiⁿ-iūⁿ chiah sió só͘-chāi , tio̍h chhē hiah kú ? Gôan-in sī kàu-hōe chiah siat chi̍t-nî kú , tah chháu-liâu tī chng-bóe , só͘-í chiah oh chhē . Chit ê kàu-hōe , sī chi̍t-ūi kàu-kài ê lāu sian-pòe Ô͘ sian-siⁿ khai-thok ê , sui-jiân chí ū siat-kàu chiah chi̍t-nî , iáu-kú chò lé-pài ū 4 , 50 lâng , lóng sī sin hōe-iú . In tāi-seng bóe chi̍t tè chiaⁿ-pah pêⁿ ê pài-tn̂g-tōe , seng tah chit keng chháu-liâu , thang chò lé-pài , chóng-sī chit-keng chháu-liâu pài-tn̂g , ū tú-tio̍h tōa chai-lān , hō͘ hong-thai liân-liân ián-tó 3 pái , kàu góan khì pò͘-tō ê sî , in tùi tē 3 pái ê tó koh ián khiā khí-lâi , góa chheng chit-keng pài-tn̂g chò put-tó-ong kàu-hōe , chóng-sī in bô in-ūi só͘ tú-tio̍h ê to-lān lâi hoe-sim , in koh kè-e̍k , chiong só͘ hiàn ê chîⁿ , lia̍h ti-á kiáⁿ hō͘ lâng chhī pun , ǹg-bāng 2 nî āu ōe thang khí chi̍t keng 10 bān kho͘ í-siōng ê pài-tn̂g , in ê ǹg-bāng chin tōa , só͘-í thôan-tō sian-siⁿ tio̍h ka-pōe ê bô-êng , sûn hōe-iú , tio̍h sòa sûn kàu-hōe ê ti-á , khòaⁿ ū tōa chiah bōe ? Chit khóan ê bo̍k-hōe , góa thâu chi̍t-pái khòaⁿ tio̍h , góa siong-sìn “ Chīn-la̍t tī Chú ê kang-bôa m̄ sī khang-khang . ” Koh thiaⁿ kóng , hia ê kéng-koaⁿ chin lo-so , nā sī góan tī hia pò͘-tō , chin hó ki-hōe , ti̍t-kàu soah-bóe àm , ū 5 ê kéng-koaⁿ lâi lîm-se̍k , ke-thiⁿ góan ê kong-êng , tio̍h o-ló Chú .

Góan khì Siū-hong kàu-hōe chò kang ê sî , ū siū chhiáⁿ khì chò ka-têng lé-pài ê chú-lí , hit ê ka-têng sī gōa-séng lâng kap san-pau chí-bē kiat-hun ê ka-têng , chí ū hū-jîn-lâng ū lâi lé-pài , góan chò lé-pài liáu , chiū khòaⁿ-kìⁿ hit ê chí-bē the̍h chîⁿ hō͘ thôan-tō sian-siⁿ , góa mn̄g i sím-mi̍h ì-sù , i kóng sī ka-têng lé-pài ê hiàn-kim , sui-jiân sī 120 kho͘ , chóng-sī ta̍k-hō͘ to ū chiàu án-ni , sûi-ì hōng-hiàn , thiaⁿ kóng Hong-tiân iā sī án-ni , góa siūⁿ che sī chin hó ê si̍p-kòan . Ū to͘-chhī kàu-hōe tī ka-têng chū-hōe , siông-siông chhut piáⁿ , thn̂g-á téng , ūi-tio̍h án-ni ū chin-chōe ê gī-lūn , só͘-í chiū hòe-chí chhut thn̂g-kó , ōaⁿ chò hiàn-kim , iáu-kú sī bô kòan-sì , si̍t-chāi tio̍h ǹg sió kàu-hōe lâi ha̍k-si̍p , Sūi-hong kàu-hōe í-keng ū 5 nî ê le̍k-sú , Hong-tiân chí-ū chi̍t nî , chóng-sī 2 keng kàu-hōe ê Chú-ji̍t-o̍h ha̍k-seng , lóng ū chiâⁿ pah lâng , khó-sioh nn̄g keng lóng khiàm-kheh Chú-ji̍t-o̍h kàu-ôan , góa siūⁿ sin-siat ê kàu-hōe nā kèng-ka ēng kang tī Chú-ji̍t-o̍h ê kang-chok , kàu-hōe tek-khak heng-ōng , só͘-í chò thôan-kàu-chiá chin su-iàu pôe-iúⁿ chò kang ê jîn-châi , lâi saⁿ-kap hoat-tián Chú ê sèng-kang .

Góan kàu Khèng-hong chò kang , chit keng kàu-hōe tióng-chip kap sian-siⁿ chin hia̍p-le̍k , só͘-í góan khì pò͘-tō , in iā chin gâu chún-pī it-chhè ê sū-kang , kiat-kó chiū-sī tit-tio̍h 200 miâ ê thiaⁿ-chiòng , chin tì-ì lâi kè-sio̍k thiaⁿ . In lâi thiaⁿ pò͘-tō , sī chū-hoat-tek chē tī thâu-chêng ê í-liâu , chiàu án-ni sūn-sū chē ūi , thâu kàu bóe lóng chin an-chēng , in-ūi pài-tn̂g bōe thang siu-iông hiah chōe lâng , chí-ū tio̍h tī pài-tn̂g chêng ê gōa-tiâⁿ chò hōe-tiûⁿ , ū sî tú-tio̍h hō͘-mī-á , iáu-kú thiaⁿ-chiòng lóng bô cháu , piáu-bêng in kiû-tō ê sim , chin jia̍t , góan pò͘-tō ê kî-kan í-keng ôan , tióng-chip iau-kiû kè-sio̍k koh pò͘-tō , nā sī góan tio̍h koh kè-sio̍k khì Thài-môa-lí chò kang , tì kàu phah-sǹg ki-hōe , chóng-sī chū-chāi kàu-hōe ê Tēⁿ thôan-tō , i iā sī ū pò͘-tō ê un-sù , chiū tùi chèng-lâng soan-pò͘ , bîn-á-àm i pún-lâng beh kè-sio̍k pò͘-tō , chhiáⁿ chèng-lâng tio̍h koh lâi thiaⁿ , chin kám-siā Chú , góan Óan-tong Kui-chú ê hōe-tiúⁿ , Hek bo̍k-su phài góan chhut lâi pò͘-tō ê bo̍k-tek , iā sī chāi tī chia , ài kó͘-lē múi chi̍t keng kàu-hōe , pún-sin ū kè-sio̍k pò͘-tō ê cheng-sîn , lâi ín-chhōa bōe sìn ê lâng kui Chú . Só͘-í chòe thôan-kàu-chiá , á-sī sìn-tô͘ m̄-thang the-sî kóng , góa bô pò͘-tō ê un-sù , tì-kàu pîn-tōaⁿ , múi chi̍t ê lâng nā kam-gōan ló͘-le̍k ha̍k-si̍p , ta̍k-lâng lóng sī pò͘-tō ka , bô ū sím-mi̍h kiò chò te̍k-pia̍t ê un-sù , góa siūⁿ chin-chiàⁿ ê un-sù , sī tùi kam-gōan , ló͘-le̍k lâi ha̍k-si̍p chiū ōe tit-tio̍h . Gōan Chú tùi Tâi-ôan koh heng-khí chōe-chōe ài pò͘-tō ê tâng-kang kàu tī ta̍k só͘-chāi , khì pò-thôan chín-kiù ê hok-im .

Khì Lo̍k-iá pò͘-tō-só͘ , chí-ū khòaⁿ-kìⁿ kiā-á téng chi̍t-keng tek-á chhù , í-gōa bô sím-mi̍h , tī chia ū chi̍t ūi lí-hoat-tiàm ê hiaⁿ-tī ” , siū kau-tāi kàu-hōe ê só-sî , í-gōa ê hōe-iú lóng sì-sòaⁿ tī soaⁿ-téng , chit keng kàu-hōe sī Koan-san bó-hōe lâi siat ê , múi lé-pài ē-po͘ Koan-san kàu-hōe ê Chhî kàu-su lâi teh chò kang , chū-hōe ū 30 miâ chó-iū , Chhî kàu-su lé-pài chá-khí tio̍h hū-chek Koan-san kàu-hōe ê Chú-ji̍t-o̍h kap káng-tō , kàu ē-po͘ sî bô thang hioh-tàu , tio̍h sûi-sî lâi Lo̍k-iá pò͘-tō-só͘ , tùi Chú-ji̍t-o̍h khai-sí kàu tī káng-tō liáu chiah tńg-khì Koan-san , si̍t-chāi sī chi̍t-ê chin phah-piàⁿ chò kang ê tâng-kang . Góa tī Lo̍k-iá chò kang chi̍t lé-pài kú , i múi ē-po͘ lâi , àm-sî khì soaⁿ-téng pò͘-tō , pò͘-tō soah tio̍h koh chē 12 tiám gōa ê hóe-chhia tńg-khì Koan-san , chi̍t lé-pài kú lóng bô khoat-se̍k , koh góa khì Koan-san chi̍t lé-pài kú , i iā sī jia̍t-sim tâng-kang , hō͘ góa chin kám-kek . Tī Koan-san ū Sun bo̍k-su-niû siat ê san-tē pó-bó ha̍k-hāu , ū 40 miâ ê ha̍k-seng múi àm lâi chham-ka pôe-lêng-hōe , tit-tio̍h bo̍k-su ê chhian-kim thòe góa thong-e̍k kok-gú , i ê thong-e̍k hui-siông ê ki-tì lêng-bín , hō͘ káng-tō ê lâng lóng bô kám-kak ū sím-mi̍h bô chū-iû . Í-chêng tī Tiō-chiu kàu-hōe , ū chi̍t ūi Tân-sió-chiá , iā sī chin gâu thong-e̍k , taⁿ góa só͘ o-ló ê chit 2 ūi sió-chiá lóng kè thôan-kàu-chiá , chin-chiàⁿ sī Chú hó ê sóan-tiàu . Gōan Chú sù-hok in gâu pang-chān tiōng-hu tī kàu-hōe it-chhè ê kang .

Tī Tang-pō͘ ê kàu-hōe , tû-khì kúi keng khah jia̍t-sim chū-hōe ê kàu-hōe , lé-pài téng ē-po͘ í-gōa , lóng sī lé-pài siōng-ngó͘ kap àm-sî , só͘-í chōe-chōe sìn-tô͘ chí-ū lé-pài chi̍t po͘ , Góa tī Tang-pō͘ 13 ji̍t kú chò kang , nā tī ē-po͘ sî bô lé-pài ê kàu-hōe , kak-tit chin koh-iūⁿ ê khóan-sit , chiàu góa pún-sin ê kám-kak , iā sī lé-pài téng ē-po͘ khah hó , khah ū chi̍t ê chôan-siú lé-pài-ji̍t ê ì-gī ” , chóng-sī tī Tang-pō͘ lé-pài ē-po͘ bô chò lé-pài ê kàu-hōe lóng ū hū-jîn-hōe , sin siat ê kàu-hōe iā ū cho͘-chit . Góa khì Ti-pún kàu-hōe , in chí-ū siat 2 nî gōa , kàu-hōe iáu chin iù-tī ” , chóng-sī iā ū hū-jîn-hōe , tī hia ê Phoaⁿ thôan-tō sī chi̍t ê to̍k-sin chiá , chóng-sī hū-jîn-hōe lóng i teh chú-chhî chū-hōe , hiah ê lâi hù-hōe ê chí-bē lóng sī sin hōe-iú , bōe hiáu chú-lí , Phoaⁿ thôan-tō tio̍h hū-chek chú-lí , hùn-liān in tha̍k Sèng-keng , kî-tó . Phoaⁿ sian-siⁿ chò chit ê kang , góa siūⁿ chiong-lâi beh sóan sian-siⁿ-niû , ōe-thang chò chin hó ê chham-khó . Tī chia ū kúi ūi hōe-iú , sī tùi Óan-tong kui-chú Koa bo̍k-su lâi pò͘-tō tit-tio̍h tō-lí ê , in iáu chin siàu-liām Koa bo̍k-su . Chú bat kóng “ Pháiⁿ lâng tiong ū chi̍t lâng hóan-hóe . Chiū tī thiⁿ-n̍i̍h iā beh ūi tio̍h i hoaⁿ-hí , ” só͘-í lán chò Chú ê kang m̄-thang ià-siān , “ Tio̍h chīn-la̍t tī Chú ê kang , tio̍h-bôa m̄ sī khang-khang . ”

Sù-tô͘ Pó-lô bat siá phoe hō͘ Ko-lîm-to kàu-hōe kóng , Lín ū chia̍h-leng ê eⁿ-á kàu-hōe . Góan lâi Sin-siâⁿ thâu chi̍t-pái khòaⁿ-tio̍h eⁿ-á kàu-hōe , chit keng kàu-hōe sī Hoa phok-sū lâi pò͘-tō , sòa chū-chi̍p bō͘-tō-iú lâi sêng-li̍p ê kàu-hōe , ū khoah-khoah tú-hó ê thô͘-tōe , iā khí chi̍t-keng chin hó-sè ê pài-tn̂g , chóng-sī chò lé-pài ê lâng chí-ū 20 gōa lâng , sìn-tô͘ tùi tō-lí bat bô jōa-chōe , in-ūi kàu-hōe chí-ū siat pòaⁿ nî kú nā-tiāⁿ . Tī chia Tè thôan-tō chū-chāi chò kang , i kap sian-siⁿ-niû lóng sī tùi bī-sìn-chiá ê ka-têng hō͘ Chú ho͘-tiàu chhut-lâi chò Chú ê kang ê , chin thang hoaⁿ-hí . In bat tú-tio̍h só͘ thiàⁿ ê sòe-kiáⁿ ( tióng-lâm ) poa̍h lo̍h chúi-khut sí ê chhì-liān , chóng-sī hu-hū ū tùi bô mê bô ji̍t ê kî-tó , lâi iâⁿ kòe chit ê tōa chhì-liān , kèng-ka bô hoe-sim , ūi Chú jia̍t-sim thôan hok-im , thang chò tú-tio̍h chhì-liān ê hiaⁿ-ché chin hó ê kó͘-lē . Sin-siâⁿ sī So͘-hoa kong-lō͘ ê ji̍p-kháu , iā sī tang-sai Hoâiⁿ-kòan kong-lō͘ ê ji̍p-kháu . Lī Sin-siâⁿ bô jōa hn̄g , ū chhut-miâ ê Thài-ló͘-kok , hong-kéng chin súi , hù-kīn iā ū chhut-miâ ê Chi-óan  kì-liām lé-pài-tn̂g , hiān-chāi kiàn-tio̍k tiong , thiaⁿ kóng ōe khí chin súi , thang kì-liām chi̍t-ūi san-tē chí-mōe ūi Chú ê hok-im cháiⁿ-iūⁿ bô hiâm lô-khó͘ , si̍t-chāi chin ū ì-gī ” .

Siūⁿ kàu Í-lī-sa kiâⁿ kàu Su-liām , ū chi̍t ê hó-gia̍h ê hū-jîn-lâng , kiàn-gī i ê tiōng-hu khí chi̍t keng sòe keng liâu hō͘ Í-lī-sa tòa , chit ê kò͘-sū hō͘ chò kang ê lâng chin him-siān , chóng-sī góa chit pái khì Kong-ho̍k chò kang , ū Chiu chip-sū siat-hoat tī thn̂g-chhiúⁿ ê chiau-thāi-só͘ hō͘ góa tòa , it-chhè ê siat-pī iâⁿ-kòe lú-siā , kang-lâng iā chin chhin-chhiat . Chiu chip-sū sī thn̂g-chhiúⁿ ê chóng-bū khò-tiúⁿ , chôan-ke sìn Chú iáu bô jōa kú , chóng-sī i tī chit-bū koan-hē ōe-thang kó͘-bú thn̂g-chhiúⁿ ê tông-sū lâi thiaⁿ tō-lí . 
Tī chit keng kàu-hōe , koh ū chi̍t ūi chin khó-chhú ê Tân tiúⁿ-ló , sī bōe thang bô kóng ê , i chin jia̍t-sim pang-chān kàu-hōe it-chhè ê kang , lūn keng-giām , jia̍t-sim , thiàⁿ-sim i sī chi̍t ê Chú tiong-sim ê kang-lâng . Góa mn̄g i chò sím-mi̍h sū-gia̍p , i kā góa kóng , góan sī teh chò hu-hū chē tùi-siòng ê kang-chok , góa mn̄g kóng thái ū hit khóan chit-gia̍p ? I kóng ū , góan teh chò mî-phōe , m̄ sī kó͘-chá sek ēng phah--ê , sī ēng Bí-kok sek chhia--ê , tio̍h hu-hū chē tùi-bīn saⁿ-kap ēng chiam-chhia chò , chi̍t ji̍t ōe thang chò kúi nā pah niá mî-phōe ( chiū-sī kiù-chè ê phōe hit khóan ê ) , só͘-í ū chū-iû ê sî-kan thang pang-chān kàu-hōe . Tī pò͘-tō sî-kan chin gâu kó͘-bú lâng lâi thiaⁿ , tì-kàu liân pài-tn̂g gōa iā chin chē lâng , hō͘ góa kám-kak pò͘-tō m̄ nā káng-su gâu kóng chin iàu-kín , chiū-sī sìn-tô͘ tāi-ke jia̍t-sim hun ha̍p-chok koh-khah sī iàu-kín . 

Tang-tiong tē-it tōa keng ê sī Hoa-liân kàu-hōe , góa tī 6 nî chêng bat siū chhiáⁿ tī chia chò 8 ji̍t kú ê kang , só͘-í chia ê tióng-chip , chheng-liân , hōe-iú ū it-bīn ê siong-se̍k , Tân bo̍k-su tī chia léng-tō cha̍p-nî-kú , kàu-hōe ê liōng kap chit lóng ū chhiong-si̍t , múi-tn̂g ê pôe-lêng-hōe ū 300 lâng chó-iū , pò͘-tō ū koh ke kiû-tō-chiá lâi , chóng-sī bô 6 nî chêng 4 , 5 pah lâng ê sēng-hóng , thiaⁿ Tân bo̍k-su kóng chit 6 nî lâi kok kàu-hōe chin chia̍p pò͘-tō , só͘-í hōe-gōa ê lâng khah kòan-sì lah , án-ni chiàu khòaⁿ ū sî tio̍h tì-ì tī hōe-lāi ê chō-chiū , koh-khah ū lī-ek .
Taⁿ chit keng kàu-hōe koat-tēng àn 60 bān kho͘ í-siōng beh sin khí pài-tn̂g , chîⁿ í-keng ū 3 hūn 2 í-siōng piān lah , in beh khí chi̍t-keng Tang-pō͘ chòe tōa keng ê pài-tn̂g , bo̍k-su khek-kí ka-kī ê seng-oa̍h , hiàn chi̍t-bān kho͘ , chiū 20 lâng tòe i hiàn 1 bān kho͘ , ū ê koh-khah chōe , chin kám-siā Chú , ū hit hō bo̍k-su chiū ū hit hō sìn-tô͘ . Góa siong-sìn tī Tâi-ôan ê kàu-hōe , nā chhut chōe-chōe í-sin chok-chek ê thôan-kàu chiá , ún-tàng chōe-chōe kàu-hōe beh tit-tio̍h ho̍k-heng , khó-sioh ū ê sī ūi-tio̍h pn̄g-óaⁿ , ū ê sī ūi-tio̍h lī-kí , m̄-gōan sóa-ūi , tì-kàu kàu-hōe ná sang-sòaⁿ , soe-bî , ū ê sīm-chì kiat-tóng hun-pêng , si̍t-chāi chin thang siong-sim . Pó-lô siông-siông tùi hōe-iú kóng , “ Hiaⁿ-tī ah , lín tio̍h o̍h góa , chhin-chhiūⁿ góa o̍h Ki-tok , ” lán thôan-tō lâng iā tio̍h án-ni , káng-tō ê sî kiò sìn-tô͘ hiàn 10 hūn 1 hō͘ Siōng-tè , ka-kī bô si̍t-hêng , lí siūⁿ hōe-iú kiám ū lâng beh hōng-hiàn 10 hūn 1 mah ? Só͘-í lán tio̍h o̍h Tân bo̍k-su ê bô͘-hōan lâi thiàⁿ Chú . Tī chia tē 8 mê chū-hōe , góa ū te̍k-pia̍t ê káng-ián , tê-ba̍k sī “ Tông-sìn kiat-hun Būn-tê ” lâi hù-hōe ê hiaⁿ-tī chí-mōe , iok ū 300 miâ chó-iū , chōe-chōe chò pē-bú ê kóng in tùi chú-lú ê kiat-hun būn-tê , chin thâu thiàⁿ , che sī hiān-chāi kok kàu-hōe só͘ tú-tio̍h ê sū-si̍t , ǹg-bāng kàu-kài ū choan-bûn ê chí-tō-chiá chhut-lâi chí-tō hōe-lāi ê chheng-liân , ū lí-sióng ê kiat-hun lâi kiàn-siat Ki-tok-hòa ka-têng .

Chhut-gōa chò kang , sim tē-it kan-khó͘ ê sī tú-tio̍h phòa-pīⁿ , in-ūi bōe thang chiàu só͘ kè-ōe ê khì chò , koh hō͘ só͘ chhiáⁿ ê kàu-hōe sit-bāng . Kàu Gio̍k-lí chò kang ū tú-tio̍h phòa-pīⁿ , tì-kàu tio̍h chhiáⁿ soan-kàu-su lâi thòe 2 mê ê pôe-lêng-hōe , kàu tē 3 àm góa chiū thoa-miā ka-kī hū-chek , iáu koh ū 3 àm ê pò͘-tō-hōe , koh ka-kī kè-sio̍k káng-tō , lâi ôan-sêng só͘ kè-ōe ê kang . Chia ê sian-siⁿ tióng-chip , hōe-iú lóng chin koan-sim góa ê sin-thé , tiúⁿ-ló ū se-i , iā ū hàn-i . Chhòa tiúⁿ-ló ēng se-io̍h kap chù-siā , Lí tiúⁿ-ló sī Kǹg-tang lâng , iā sī tiong-i , i iā the̍h hàn-io̍h lâi , ta̍k ji̍t to sī ēng tiong-se lióng-iōng ê io̍h teh kong góa sin-khu ê pēⁿ . Koh ū chi̍t ê lāu chí-mōe khì kap kúi nā pái ê chin-chū hó͘-phek lâi hō͘ góa chia̍h , hō͘ góa kám-kak bô phoe-miā káng-tō tùi Chú tùi lâng lóng bōe tit-kè , sui-jiân sī chhut-gōa , iáu-kú sī tit-tio̍h Thiⁿ-pē kap lâng ê ài-kò͘ móa-móa , kám-siā Chú . Tī chia ê pôe-lêng-hōe múi àm ū chi̍t pah lâng chó-iū , pò͘-tō-hōe pài-tn̂g ê í ū chē kàu bô ūi , chóng-sī chit khóan tōa só͘-chāi bōe thang kóng sī chin hó sêng-chek . Chhòa tiúⁿ-ló kā góa kóng , Gio̍k-lí liâm-piⁿ beh chò-chiò lah , só͘-í ū lâng m̄ káⁿ lâi thiaⁿ tō-lí , kàu góa lâi Hōng-lîm ê sî , Gio̍k-lí chiū chò-chiò , ū kúi nā cha̍p bān lâng khì khòaⁿ lāu-jia̍t , si̍t-chāi sī chin o͘-àm ê só͘-chāi . Góa beh lī-khui Gio̍k-lí ê sî , chia ê hiaⁿ-ché chin chōe lâng lâi chhia-thâu sòng-hêng , tī Tâi-tang , Tong-lí , Hoa-liân téng chò kang liáu , beh lī-khui iā sī án-ni , ná hō͘ góa kám-kak chò Chú ê po̍k-jîn m̄-thang ko͘-hū Chú ê thiàⁿ , kap chèng hiaⁿ-ché ê kî-thāi , chiah ū êng-kng Chú .

Kiàn-hô kàu-hōe sī Tâi-tang kàu-hōe ê chi-hōe , thôan-kàu-chiá khì chò peng , kàu-hōe keh-piah ê Siā sian-siⁿ chiām-sî hū-chek káng-tō , chiàu-kò͘ kàu-hōe , i sī chū hoat-tek chò Chú ê kang , chin kám-sim . Khó-sioh chit keng kàu-hōe bô sím-mi̍h pîⁿ-tē lâng lâi chò lé-pài , lóng sī san-pau , si̍t-chāi sī ōaⁿ chò san-tē kàu-hōe khah ū ha̍h . Tī hia káng-tō tio̍h hoan-e̍k chò san-tē , só͘-í chi̍t lé-pài ê pò͘-tō-hōe ū Tâi-tang kàu-hōe A-lân ché lâi chò thong-e̍k , i bat 5 , 6 chióng ê hoan-siā ōe , si̍t-chāi chin thang pang-chān san-tē thôan-tō Lâi thiaⁿ pò͘-tō ê lâng múi àm ū 2 , 3 pah lâng , tōa-pō͘ hūn lóng sī san-tē lâng . Tī chia khiā-khí ê pîⁿ-tē lâng , iā sī chin ngī-sim , lán eng-kai tio̍h koh-khah tì-ì thòe chit só͘-chāi ê lâng kî-tó , kiû Chú hō͘ in ū tit-kiù ê ki-hōe .

Tāi-bú sī Tâi-tang sòaⁿ iàu-kín ê só͘-chāi , chhia ê chhut-ji̍p , lóng ū tī chia thêng-khùn , ū sî 10 hun , ū sî 30 hun , chit tiâu ke chin lāu-jia̍t , lóng sī seng-lí lâng , tû-khì keng-chio , bo̍k-koe í-gōa , ta̍k-hāng to chin kùi , sī teh kòng chiah ê chhut-ji̍p ê lú-kheh . Tī chia kàu Tâi-tang iáu ū 75 kong-lí í-siōng , khó-sioh bô kàu-hōe . Chia ū chi̍t ūi tùi Tang-káng lâi chò hiong-tiúⁿ ê N̂g sian-siⁿ , i chin ì-ài siat kàu-hōe , sī chi̍t ūi jia̍t-sim ê bō͘-tō-iú , i ài tōe-hng ū Ki-tok-kàu ê sìn-gióng , sui-jiân ke-lāi ê lâng iáu bōe sìn Chú , góa tī hia chò kang ū tòa tī i ê kong-kóan , siū in ê chiau-thāi . Thâu chi̍t àm ê pò͘-tō ū chi̍t ūi Éng-hong kàu-hōe poaⁿ khì ê Mái hiaⁿ-tī kap chôan-ke ê lâng , kìⁿ tio̍h góa ê bīn hoaⁿ-hí kàu lâu ba̍k-sái , Mái thài-thài kóng , góa chi̍t nî khah ke m̄ bat thiaⁿ tio̍h tō-lí , góa mn̄g i , lí m̄-bat khì chò lé-pài mah ? I kóng góan bô lé-pài-tn̂g thang lé-pài , góa thiaⁿ liáu chin siong-sim , ài lé-pài ê lâng bô pài-tn̂g thang khì lé-pài . Tâi-tang kàu-hōe ū chīn-la̍t teh siat-hoat , beh khui pò͘-tō-só͘ tī Tāi-bú , nā sī lō͘ hn̄g iáu ū chōe-chōe khùn-lân . N̂g hiong-tiúⁿ kóng nā ōe thang tī hia siat kàu-hōe , thó͘-tē i beh tàu hū-chek . Chhin-ài ê tho̍k-chiá , lán kiám m̄ tio̍h thòe chit só͘-chāi siat kàu-hōe ê sū lâi kî-tó mah ?

2 ge̍h tiong tī Hoa-liân kàu-hōe chò kang ê sî , Khng kàu-su lâi hóng-būn góan , sòa thok góa tī 2 ge̍h 18 ji̍t kàu Hoa-liân kaⁿ-ga̍k thôan-tō , góa chin hoaⁿ-hí , chiū tah-èng i , kàu hit ji̍t siōng-ngó͘ 9 tiám-pòaⁿ , Khng kàu-su chiū lâi chhōa góan khì . Kàu ūi tāi-seng kap tián-ga̍k-tiúⁿ kóng ōe , āu-lâi chiū khai-sí chū-hōe , Khng kàu-su su-hōe , Si sian-siⁿ kà koa , iok 70 gōa ê hōan-lâng tōa-siaⁿ chhiùⁿ “ Chì-hó pêng-iú chiū sī Iâ-so͘ ” , góa chiong chit kù chò tê-ba̍k , thôan “ Iâ-so͘ Ki-tok lâi sè-kan sī chôan kang beh chò pháiⁿ lâng ê pêng-iú , I chiah thiàⁿ lán , lín kiám m̄ chiap-siū Iâ-so͘ ê thiàⁿ , lâi chò lí chì-hó ê pêng-iú mah ? ” In tiong-kan kúi-nā lâng siū Chú ê thiàⁿ kám-tōng lâu ba̍k-sái , koat-sim beh chiap-la̍p Iâ-so͘ chò in ê Kiù-chú , Kàu góan beh lī-khui kaⁿ-ga̍k ê sî , in tùi góan kóng , sian-siⁿ chhiáⁿ lín koh lâi , góa ū tah-èng 3 ge̍h tiong ōe koh tī chhī-lāi pa̍t keng kàu-hōe chò kang , só͘-í ōe koh lâi , khó-sioh góan beh khì ê kàu-hōe siá-phoe lâi kóng ū tô͘-ha̍p , góan sòa bô koh khì chhī-lāi ê ki-hōe , iā bô thang koh thôan hok-im hō͘ hiah ê siū koaiⁿ ê pêng-iú thiaⁿ , si̍t-chāi tùi in chin phāu-khiám . Chú bat kóng , “ Góa tī kaⁿ-n̍i̍h lín lâi thàm Góa ” , chit kù ōe kám-kek góa , tio̍h cháiⁿ-iūⁿ koh-khah tì-ì kaⁿ-ga̍k thôan-tō , khó-sioh chin bô ki-hōe , iā bô chīn pún-hūn , ǹg-bāng tī kaⁿ-ga̍k thôan-tō ê tâng-kang m̄-thang ià-siān chit ê sú-bēng , iā lán chia ê sìn-tô͘ tio̍h siông-siông ūi chit ê kang-chok saⁿ thòe kî-tó , thang hō͘ hiah ê pêng-iú tit-tio̍h têng-thâu-siⁿ ê seng-oa̍h , sī só͘ ǹg-bāng . Taⁿ góa siá pîⁿ-tē kàu-hōe ê thôan-tō siau-sit kàu chia kiat-sok , koh lâi beh siá san-tē kàu-hōe ê kiàn-bûn-kì kap kò-jîn siau-sit hō͘ lán chò chham-khó .

Lâi Tang-pō͘ ê tâng-kang , tāi-khài lóng ōe chì-gōan tī san-tē kàu-hōe thôan hok-im , te̍k-pia̍t lâi kòe Tang-pō͘ ê soan-kàu-su koh-khah sī tông-kám . Tang-pō͘ san-tē kàu-hōe ta̍k só͘-chāi ū , sìn-tô͘ chōe , tōa-pòaⁿ ê kàu-hōe sìn-tô͘ chin jia̍t-sim , khó-sioh ū ē-bīn kúi-hāng ê khùn-lân , chiū-sī 1 ) Chò kang ê lâng chió , ( tī Sin-káng hong-bīn 10 keng kàu-hōe chí ū 3 ê thôan-kàu-chiá ) . 2 ) Sìn-tô͘ ê keng-chè khùn-lân . 3 ) Kau-thong tōa put-piān , koh thôan hok-im iā ū giân-gú ê khùn-lân , in-ūi Tâi-tang , Hoa-liân 2 kōan ê san-tē lâng ū 7 cho̍k , kóng ōe bô saⁿ-tâng , in beh ǹg pa̍t-cho̍k ê lâng thôan-tō , sī ēng Ji̍t-pún-ōe chò thôan-ta̍t ê kang-kū . Lán pîⁿ-tōe bo̍k-su ū 4 ūi , choan-bûn chò san-tē kàu-hōe sûn-hôe ê kang-chok , iā ū soan-kàu-su , lú thôan-tō kap pîⁿ-tōe kàu-hōe ê bo̍k-su , teh tàu pang-chān san-tē thôan-tō ê kang , in tāi-khài iā sī ēng Ji̍t-gú kap Kok-gú lâi kóng tō-lí . Sui-jiân sī chiah chōe lâng chhut-la̍t teh chò chit ê kang , chóng-sī chiàu góa só͘ khòaⁿ , ná chhin-chhiūⁿ iúⁿ-chúi bô kàu in lim chí-khoah ê khóan , che sī san-tē kàu-hōe ê si̍t-chêng , lán eng-kai tio̍h koh-khah ūi-tio̍h san-tē thôan-tō , lâi hōng-hiàn kap kî-tó , chiàu si̍t-chêng lâi khòaⁿ , in ū chin chōe ê khùn-lân , chóng-sī in iā sī tī khùn-lân tiong teh seng tióng . Ē-bīn ài kè-sio̍k pò lán chai chiah ê siau-sit .

Ū chi̍t ê sûn-hôe soan-tō-su kā góa kóng , in khu-lāi ū 13 miâ ê tâng-kang , kî-tiong 3 miâ múi-ge̍h niá 3 pah-kho͘ , 4 , 5 miâ múi-ge̍h niá chi̍t-pah kho͘ , kî-thaⁿ ê lâng lóng bô niá , góa mn̄g in beh cháiⁿ-iūⁿ seng-oa̍h , i kóng khì ku̍t-phiâⁿ chèng-chok , á sī chiūⁿ soaⁿ bán chhiū-tîn lâi bōe , kap chhī cheng-siⁿ lâi î-chhî seng-oa̍h , i koh kóng , ji̍t--sî chiūⁿ soaⁿ chò chho͘-kang . Koh bô chîⁿ thang bóe chheh lâi tha̍k , khòaⁿ beh ná ū sím-mi̍h tō-lí thang kóng , chóng-sī in bô in-ūi niá chió , á sī bô sin-súi thang niá chiū pîn-tōaⁿ , in si̍t-chāi chīn-la̍t chò in só͘ ōe chò ê . Chu-ūi tho̍k-chiá , lí kám-kak àn-chóaⁿ ?

Ū chi̍t chá-khí góa khì Sin-káng ê san-tē kàu-hōe hóng-būn , khòaⁿ-kìⁿ tī sin-khí ê pài-tn̂g lāi ū 40 gōa miâ ê lâm-lú teh tha̍k Má-khó hok-im-su , ū chi̍t-ūi 30 gōa hòe ê hiaⁿ-tī liām chi̍t-kù , chèng-lâng tòe chi̍t-kù , sī A-mī-cho̍k ōe , in khòaⁿ góa ji̍p-khì , hit-ūi teh kà ê hiaⁿ-tī chiū lâi kap góa saⁿ chhéng-an , góa mn̄g i sī bo̍k-su mah ? I kóng m̄ sī , i sī Chio̍h-kheⁿ-á kàu-hōe ( lī Sin-káng iok 27 kong-lí ) ê tiúⁿ-ló , hiàn-sin khì ta̍k kàu-hōe hú-tō tha̍k Sèng-keng , in-ūi chit pún A-mī-cho̍k ê Má-khó hok-im-su , tú-chiah hoan-e̍k hó , in ēng ka-kī ê ōe , tha̍k Sèng-keng hui-siông ê hoaⁿ-hí . Góa siūⁿ chit-ūi chheng-liân tiúⁿ-ló hiàn-sin chò chit ê kang , iā sī kóng bōe chhut ê hoaⁿ-hí .

Lán thiaⁿ tio̍h chit-kù ōe , m̄-thang tio̍h kiaⁿ , tio̍h tàu hoaⁿ-hí . Góa tī Tāi-bú pò͘-tō ê sî , in-ūi hia bô pîⁿ-tōe ê kàu-hōe , só͘-í Tāi-niáu ê soan-tō-su chiū chhiáⁿ góa tī 3 ge̍h 15 ji̍t ( 1959 nî ) ê lé-pài , tī hia káng-tō , hit ê hiuⁿ-siā chin chéng-chôe , kéng-tì chin súi , lán ê kàu-hōe tī kiā-téng . Lán ū Chú-ji̍t-o̍h , Chú-ji̍t-o̍h liáu chiū ū tōa lé-pài , tek-á-chhù ê pài-tn̂g chē 70 gōa lâng tú-hó móa , tāi-ke chù-sîn thiaⁿ káng-tō , góa ēng bô chū-jiân ê Ji̍t-gú , soan-tō-su hoan-e̍k chò Phai-óan-cho̍k ê ōe . Kàu káng-tō soah , soan-tō-su pò-kò , lé-pài āu hōe-iú m̄-thang sòaⁿ , beh thiah pài-tn̂g , góa mn̄g cháiⁿ-iūⁿ beh thiah , i kóng , tī soaⁿ-téng khí chi̍t-keng sin pài-tn̂g , hiān-sî khí kàu thang-téng tio̍h tah kè , bô liāu , só͘-í tio̍h thiah kū pài-tn̂g lâi tah , góa thiaⁿ liáu chin hoaⁿ-hí , chiū kap in khì khòaⁿ sin pài-tn̂g , khòaⁿ liáu bô chhò , tī san-tē nā ū 3 bān kho͘ khí ê pài-tn̂g , sǹg iā bōe sit lâng ê lé lah .

Tī Tāi-niáu koh hō͘ góa kám-kak chi̍t kù sim-sek ê ōe , chiū-sī Thian-chú kàu-tn̂g sui-jiân khí liáu chin súi , chóng-sī lé-pài-ji̍t chēng-chēng , góa mn̄g soan-tō-su kóng , ná bô khòaⁿ-kìⁿ in teh chū-hōe ah ? I kóng in nā ū mī-hún lâi , kàu-iú chiah ū lâi chò mî-sat  , ( mî-sat sī in ê lé-pài ) nā bô mī-hún chiū bô mī-sat , góa siūⁿ liáu chin-chiàⁿ tio̍h , in-ūi mī-sat sī choan-bûn teh chia̍h mī-hún , nā bô mī-hún mī-sat bô khì pa̍t ūi thó-chia̍h , beh gō sí mah ? Kai-chài lán ê sìn-tô͘ bô mī-hún , iā ōe lâi kèng-pài Siōng-tè , gōan Chú hō͘ in tit-tio̍h pí mī-hún koh-khah tōa ê hok-khì . 

Koh tī Tāi-bú ê hù-kīn , hóng-būn Lâm-heng kàu-hōe , tī chia ū chi̍t ūi soan-tō-su bat chò hiong-bîn tāi-piáu , i chin chhut-la̍t thôan hok-im , tī chng-n̍i̍h iā siū pún-cho̍k ê lâng hoan-gêng . Tī chia lán ê kàu-hōe kap Thian-chú kàu-tn̂g chhù-piⁿ pâi chò-hóe , sîn-hū ūi-tio̍h Thian-chú kàu-tô͘ khí súi ê pài-tn̂g , in chiū chhiò lán ê sī phòa chháu-liâu , lán ê hōe-iú chiū kā in kóng , góan ê pài-tn̂g sī ka-kī ê , hit keng súi kàu-tn̂g sī sîn-hū khí chioh lín--ê , lín ka-kī bô pài-tn̂g . Āu-lâi lán iā têng-sin khí chi̍t keng sin pài-tn̂g , khai kúi nā bān kho͘ , koh siat iù-tī-hn̂g , 2 ūi pó-bó chí-ū hùn-liān pòaⁿ-nî kú , chiū chin gâu kà . Khí-chho͘ iā ū Thian-chú-kàu ê gín-ná lâi tha̍k , āu-lâi sîn-hū chai-iáⁿ , chiū kìm-chí in ê gín-ná lâi tha̍k lán ê iù-tī-hn̂g , si̍t-chāi sī chin chôan-kôan khó-lîn ê kàu-phài , hō͘ lán kèng-ka jīn-bat Thian-chú-kàu sī sím-mi̍h ?

Tī pîⁿ-tē thôan hok-im ê sî , siông-siông siū tio̍h san-tē kàu-hōe ê pang-chān , tī Tāi-bú pò͘-tō ū Tāi-niáu , Lâm-heng kap hù-kīn ê kàu-hōe lâi pang-chān , góa tùi in seh-siā ê sî , in chiū kóng “ Che sī góan ê pún-hūn , siat-sú nā m̄ sī ū giân-gú ê chó͘-gāi , góan chiū í-keng tùi pîⁿ-tē lâng thôan hok-im , in-ūi in chin khó-lîn , iáu teh pài ngó͘-siōng . ” Koh tī Tiông-pin ǹg pîⁿ-tē lâng pò͘-tō ê sî , Tek-ô͘ kàu-hōe siat-hoat beh hō͘ góa tòa lú-siā , chóng-sī hù-kīn ê san-tē kàu-hōe , chhiáⁿ góa khì hioh in hia , chiū sī Chio̍h-kheⁿ-á kàu-hōe . Chit keng kàu-hōe ū 300 chó-iū ê lâng teh chū-hōe , pài-tn̂g tē khoah chéng-lí liáu chin chheng-iu , góa chiū bô kheh-khì tòa in hia , in sûi-sî phài Hū-jîn-hōe kúi-nā ê chí-mōe lâi chú-chia̍h , sóe-saⁿ téng chiau-thāi . Àm-sî sèng-koa-tūi kap ga̍k-tūi lâi tàu èng-ōan pò͘-tō , sèng-koa-tūi chhiùⁿ kok-gú , sì-pō͘ chhiùⁿ chin hó thiaⁿ , bô su to͘-chhī kàu-hōe ê sèng-koa-tūi , ga̍k-tūi ha̍p-chàu iā sī sì-pō͘ ê , si̍t-chāi thian-châi . Tī Tiông-pin ê pò͘-tō hiah-n̍i̍h sēng-hóng , sī chôan khò san-tē hōe-iú ê tōa pang-chān , góa kā in kóng , pîⁿ-tē lâng ê pò͘-tō tit-tio̍h lín ê tōa pang-chān chin kám-siā , in kóng “ sian-siⁿ , chúi eng-kai sī tùi soaⁿ-téng lâu lo̍h lâi ” , ì-sù góan eng-kai tio̍h ǹg pîⁿ-tē lâng thôan hok-im , góa thiaⁿ liáu hui-siông ê kám-kek . Tī hia pò͘-tō ê sî , tú-tn̄g chi̍t àm lo̍h tōa-hō͘ , in tong-ti̍t ê tiúⁿ-ló kóng ( Hia bô thôan-kàu-chiá ) sian-siⁿ ē-hng tiàm góan ê kàu-hōe lâi khui pôe-lêng-hōe , góa kóng lo̍h-hō͘ kiám ū lâng beh lâi ? I kóng , ū , kàu chū-hōe ê sî ū 2 pah lâng chún-sî lâi chhut-se̍k , chū-hōe soah tiúⁿ-ló tùi hōe-chiòng kóng , lán bîn-á chá-khí 7 tiám koh lâi chū-hōe hó-bô ? Tāi-ke chàn-sêng , kàu keh-ji̍t chá-khí 7 tiám chêng chiū ū 140 lâng lâi hù chū-hōe , in ê tiúⁿ-ló kóng , ē-hng nā lo̍h-hō͘ bōe thang khì pò͘-tō , iû-gôan beh chū-hōe , chóng-sī hit ji̍t thiⁿ-khì chin hó , chiū koh khì kè-siok khui pò͘-tō-hōe , in chin ǹg-bāng āu-hôe choan-kang ūi-tio̍h in lâi khui pôe-lêng-hōe , in si̍t-chāi sī iau koh chhùi-ta , chóng-sī keng-kè chi̍t-nî kú iáu bōe ūi-tio̍h in chò sím-mi̍h . Tī chia iā sī ū iù-tī-hn̂g , 2 ê pó-bó kà 60 miâ ê gín-ná , chhiùⁿ-koa , iû-hì , chin thian-chin lān-bān , nā chiàu án-ni khòaⁿ , koh bô kúi nî āu , san-tē kàu-hōe tùi tī chong-kàu kàu-io̍k ê hoat-tián ōe iâⁿ-kòe pîⁿ-tē kàu-hōe .
In-ūi tī Koan-san ū Sun bo̍k-su-niû siat ê san-tē pó-bó ha̍k-hāu , tùi Tang-pō͘ kok-cho̍k kok kàu-hōe phài lú-chú lâi tha̍k , chia̍h-hùi , ha̍k-hùi lóng ha̍k-hāu hū-tam , pit-gia̍p liáu nā phài khì kàu-hōe sin-súi thiaⁿ kóng iā tùi Sun bo̍k-su-niû , só͘-í ōe chin khoài phó͘-ki̍p chong-kàu kàu-io̍k ê sū-gia̍p . Chú kóng tāi-seng ê chōe-chōe beh chò lō͘-bóe , lō͘-bóe ê iā ū ê beh chò tāi-seng , chin-chiàⁿ ū iáⁿ . 

Te̍k-pia̍t tī Sin-káng iân-hái hit tiâu sòaⁿ-lō͘ , lí nā chē chū-tōng-chhia ōe siông-siông khòaⁿ-tio̍h pài-tn̂g khí 2 keng tùi-siòng , chiū-sī lán ê kap Chin Iâ-so͘-kàu ê . Tī chit hong-bīn Chin Iâ-so͘-kàu , chin hoat-tián , sui-jiân iâⁿ lán , chóng-sī iā sī m̄ jīn su . Sin-káng ê Chin Iâ-so͘-kàu , sī chôan-séng tē-it tōa-keng ê , tī Sin-káng ū 4 keng pài-tn̂g , chiū-sī san-tē Tiúⁿ-ló-hōe , Chin Iâ-so͘-kàu , Thian-chú-kàu , chit 3 keng lóng khí chin tōa-keng koh súi , saⁿ-lī bô jōa hn̄g , chí-ū pîⁿ-tōe ê kàu-hōe tē-it sòe-keng , si̍t-chāi chin bô pí-phēng , ǹg-bāng sìn-tô͘ nā ke-thiⁿ , ōe thang koh khí khah lí-sióng ê . Chhin-chhiūⁿ án-ni , san-tē ê só͘-chāi ū sî m̄-nā pài-tn̂g 2 keng tùi-siòng , ū sî 3 keng chhāi 3 kak hêng chò hóe , góa kóng sī thôan hok-im ê piàⁿ-kóan , só͘-í lán nā bô hùn-liān chōe-chōe hó ê kang-lâng , sī bô pān-hoat thang pí pa̍t kàu-phài khah chìn-pō͘ .

Sin-káng ê san-tē kàu-hōe , kiàn-tio̍k khai 20 bān chó-iū , San-tē-chhù pang-chān sió pō͘-hūn , í-gōa lóng sī in ka-kī chhut-la̍t hōng-hiàn khí ê , pài-tn̂g ōe thang tóe iok 400 lâng í-siōng , sī chúi-nî thi̍h-kin khí ê . Góa tī Sin-káng chò kang ê sî , in tú-hó chún-pī beh chò hiàn-tn̂g-sek , san-tē lâng ê bo̍k-su lâi pài-thok Lîm bo̍k-su pâi hiàn-tn̂g tián-lé ê sūn-sū , kî-thaⁿ ta̍k-hāng iā lóng khò Lîm bo̍k-su kā in siat-hoat . Chhin-chhiūⁿ án-ni san-tē ê thôan-kàu-chiá sī chiah-n̍i̍h iù-tī ” , ǹg-bāng San-tē-chhù ōe siông-siông chū-chi̍p in chìn-siu ê ki-hōe lâi kian-kò͘ san-tē thôan-tō ê sū-kang .

Tī san-tē ū chi̍t ê pháiⁿ si̍p-kòan , chiū-sī chiah ê A-mī-cho̍k ê lâng , ( kiám-chhái pa̍t-cho̍k iā ū ) nā koah chhek-á liáu , chng-n̍i̍h ê lâng tio̍h liân-ha̍p chò siu-koah-cheh , tāi-ke tio̍h thâi-ti chú chheⁿ-chhau , lim-chiú , thiàu-bú , nā sī chôan-chng sìn Chú ê í-keng hòe-chí chit hō pháiⁿ hong-sio̍k , nā ū Thian-chú-kàu , á-sī bô sìn Chú ê lâng , in ōe lâi chio lán ê hōe-iú chham-ka chò-choeh , chóng-sī kúi-nā só͘-chāi , lán ê hōe-iú ū kā in kū-choa̍t . Thian-chú kàu-tô͘ chin ài chia̍h chiú , in ōe kong-kek lán , chóng-sī lán ōe kā in kóng , lín bô sèng-kiat ê seng-oa̍h , góan bōe-thang chham-ka , lín hōan lín , góan hōan góan . Só͘-í múi-chng , nā ū Ki-tok-kàu kap Thian-chú-kàu in lóng ōe saⁿ kong-kek , chúi-hóe put siong-iông , te̍k-pia̍t ū sî chi̍t ka-têng sìn 2 kàu-phài ê , in sui-jiân kāng lāi-bīn chia̍h-pn̄g , iā sī bô kóng ōe , chhin-chhiūⁿ tùi-te̍k chi̍t-iūⁿ . Góa kóng lán m̄-thang òan-hūn in , bô kap ke-lāi ê lâng kóng ōe , in kóng-khí sìn Thian-chú-kàu ê m̄ kap lán kóng , m̄ sī góan m̄ kap in kóng , Iâ-so͘ bat kóng , “ Tùi-te̍k sī tī lí ke-lāi ê lâng ” kiám sī teh chí án-ni mah ?

Tī Koan-san kàu-hōe chò-kang ê sî , ū khì chham-koan Sun bo̍k-su-niû siat ê san-tē hì-lô liâu-ióng só͘ , che lóng sī bián-hùi ji̍p-īⁿ , san-tē lâng chin chōe tio̍h hì-pīⁿ , si̍t-chāi ū khó-lîn , ǹg-bāng Chú ōe i-tī chiah ê lâng , hō͘ in sim-sîn jio̍k-thé lóng siū i-tī ” . Góa koh kúi-nā pái khì chham-koan san-tē pó-bó ha̍k-hāu , tī hia chò kang ê sî , in tú teh kî-khó , 40 miâ ê ha̍k-seng , ūi-tio̍h khó-chhì piàⁿ kàu bô mê bô ji̍t , khó-tê si̍t-chāi chin chhián , chóng-sī tī chit kúi-ji̍t kú ū 3 ê ha̍k-seng khí-siáu , hō͘ kî-û ê ha̍k-seng kap sian-siⁿ tio̍h tōa-kiaⁿ . Góa mn̄g in , hoat siáu tio̍h lōa-kú chiah ōe hó ? In kóng khó-chhì liáu chiū hó khì lah , thang chai khó-chhì sī in chin tōa ê kiaⁿ-hiâⁿ kap tāng-tàⁿ .

Iû-gôan tī Koan-san ê sî tī lé-pài-ji̍t ū cho̍k ê soan-tō-su , tùi Hoa-liân kōan Bān-lêng hiong chhōa 18 miâ lâm-lú chheng-liân lâi chham-koan pó-bó ha̍k-hāu , kap hóng-būn Koan-san kàu-hōe , hit ē-po͘ kap kàu-hōe T . K . . chhin-bo̍k-hōe , hōe-tiong in ū chhēng hoan-saⁿ thiàu-bú , gîm-si , iû-hì , koa-sû sī “ Chú tī si̍p-jī-kè téng siū-khó͘ chhám-sí . ” In iû-hì pâi chòe si̍p-jī-hêng chin súi , tiāu iā sī in ê tiāu , in ê sian-siⁿ ná soat-bêng hō͘ góa thiaⁿ , hō͘ góa siū tōa kám-tōng . In koh ha̍p-chhiùⁿ chin chōe si , chi̍t ūi thǹg chhiah-kha ê chheng-liân tam-jīm chí-hui kap khí-tiāu , chin oa̍h-phoat , chòe-āu in ū chhiùⁿ , siaⁿ kôan koh chéng-chê , hui-siông gâu chhiùⁿ koh chin chāi-táⁿ , góa mn̄g in o̍h jōa-kú , in kóng góan ê sèng-koa-tūi sêng-li̍p iáu-bōe chi̍t-nî , chin-chiàⁿ sī pún-sū , bōe chi̍t-nî ōe hiah gâu chhiùⁿ . In ê lâm-chú khòaⁿ khí-lâi chhēng-chhah khah bōe hiah chéng-chê , nā sī lú-chú chin liû-hêng , chhēng nî-liông  ê saⁿ , bīn-bah pe̍h koh súi , bô su pîⁿ-tōe lâng , in chin ài lâi Sai-pō͘ lú-hêng .

Thian-chú-kàu tī tang-pō͘ ēng chin chōe pún-chîⁿ khí pài-tn̂g , in sòa soan-thôan Sai-pō͘ bô Tiúⁿ-ló-kàu lah , lóng hóan-lâi sìn Thian-chú . Só͘-í chōe-chōe sìn-tô͘ mn̄g góa kóng , tàu-tí sī sū-si̍t á m̄ sī ? Hō͘ góa siūⁿ-liáu chin hó chhiò , góa ēng Sin-heng kàu-hōe chò lé-pài ê hòan-teng-phìⁿ hō͘ in khòaⁿ , kap khì Kah-sian khai-bō͘ tián-lé chhiàⁿ 7 tâi iû-lám chhia ê hòan-teng-phìⁿ hō͘ in khòaⁿ , in chiū bêng-pe̍k Thian-chú-kàu ê pe̍h-chha̍t soan-thôan . Góa chin ài Sai-pō͘ to͘-chhī ê kàu-hōe , chiau-thāi chiah ê kó͘-chíⁿ lāi ê sìn-tô͘ , kòe-lâi chham-koan thang ke-thiⁿ in ê sìn-sim kap kiàn-sek , bián siū pa̍t kàu-phài ê ín-iú , lâi iô-tāng in ê sìn-sim . Koh-khah iàu-kín ê , chiū-sī tī san-tē kàu-hōe ê kang-chok jîn-ôan , tio̍h siông-siông ēng kang lâi chō͘-chiū in ū sì-chiàⁿ ê sìn-gióng , hō͘ in ū kian-kò͘ ê sìn-sim tī hong-hiám ê ji̍t tí-tng ōe tiâu .

Ji̍t-pún lâng gâu sóan-te̍k sîn-siā tē , tī Tang-pō͘ chē-chē sī Ji̍t-pún lâng ê î-bîn-chhoan , kìⁿ-nā sī î-bîn-chhoan , it-tēng ū sîn-siā . Ū só͘-chāi , î-bîn-chhoan tī kong-ho̍k āu , hō͘ pún-séng lâng chiap-siu lâi , chiū chiong sîn-siā kái chò biō hō͘ lâng kèng-pài ngó͘-siōng , nā sī sîn-siā san-tē lâng chiap-siu lâi , in chiū kái-chò lé-pài-tn̂g . Tī Siū-hong A-mī-cho̍k ê kàu-hōe chiū-sī sîn-siā kái-chō ê , chin lí-sióng , khôan-kéng hó , koh ha̍h-ēng , nā bô soaⁿ-kha hit ki tōa sîn-siā mn̂g  bô lâng chai chit-keng pài-tn̂g sī sîn-siā kái ê , in-ūi in koh ēng kúi-nā bān kho͘ , ēng chúi-nî thi̍h-kin , kái-kiàn kàu hòan-jiân it-sin , hō͘ beh khì chò lé-pài ê lâng ōe seⁿ-chhut chong-giâm ê sim . Góan tī lé-pài āu khì chham-ka in ê lé-pài , sian-siⁿ káng-tō tiong , khòaⁿ góan ji̍p-khì chin hoaⁿ-hí , āu-lâi ū chhiáⁿ góa tùi in kóng ōe , góa ū kóng kúi-kù ê chhéng-an , in chin hoaⁿ-hí , si̍t-chāi iā ū su-iàu lán siông-siông tùi in kó͘-lē . 

Lán nā siūⁿ-tio̍h Tâi-pak , Tâi-tiong , Tâi-lâm , Ko-hiông , Pîn-tong téng ê hó kàu-hōe , chiū beh siūⁿ kóng sī Tiúⁿ-ló-hōe ê tōa kàu-hōe , chóng-sī sū-si̍t Tâi-ôan Tiúⁿ-ló-hōe , tē-it tōa keng ê kàu-hōe sī Tang-pō͘ A-mī-cho̍k ê Kong-ho̍k kàu-hōe , chit keng kàu-hōe chò lé-pài chí téng-po͘ ū 600 lâng í-siōng , kî-tó-hōe ū 300 gōa lâng , lán pîⁿ-tē ê kàu-hōe ū 95 nî ê le̍k-sú , ū chi̍t-keng kui-bô͘ chiah tōa ê kàu-hōe á bô ? In hiān-chāi tī sîn-siā tē khí chi̍t keng tn̂g 100 chhioh , khoah 40 chhioh , chúi-nî thi̍h-kin ê lé-pài-tn̂g , in só͘ ēng ê thi̍h-ki chin tōa , in-ūi kiaⁿ tē-tāng kap hong-thai ê koan-hē , chit ê kū sîn-siā tē sī chi̍t-lia̍p ê sió-soaⁿ , tī Kong-ho̍k chòe kôan ê só͘-chāi , khôan-kéng chin hó , chē khì-iû-chhia khòaⁿ tit chin chheng-chhó , beh peh chiūⁿ soaⁿ-téng ê ji̍p-kháu , iā sī ū chi̍t ê tōa sîn-siā ê mn̂g , tú hó kap Siū-hong kàu-hōe saⁿ-tâng ê khôan-kéng , put-kò chit keng pài-tn̂g chiah khí kàu thang-téng ê só͘-chāi , hiān-sî iáu bô chîⁿ thang kè-sio̍k chìn-hêng kang-sū , góa mn̄g in kang-sū-hùi ū-tēng jōa-chē ? In kóng góan bōe-hiáu ū-sǹg , chí-ū khí kàu hó ûi-chí . Chit khóan sìn-sim kap hōng-hiàn ê cheng-sîn , kiám ū khah su pîⁿ-tē kàu-hōe mah ? Kiaⁿ-liáu “ Chōe-chōe tāi-seng ê beh chò lō͘-bóe , iā chōe-chōe lō͘-bóe ê beh chò tāi-seng ” góa sìn chit kù ōe ōe si̍t-hiān tī san-tē kàu-hōe .

Tang-pō͘ ê san-tē kàu-hōe , hiān-chāi sī kiàn-tn̂g chòe ko-tiâu ê sî-kî , góa tī kū-nî chhin-ba̍k khòaⁿ-kìⁿ ê , ū 12 keng , chiah ê lóng sī pîⁿ-tē ê san-tē kàu-hōe , m̄-bián ji̍p-soaⁿ-chèng , in só͘ chè ê nâ-tô͘ lóng sī hiān-tāi-sek ê kiàn-tio̍k-bu̍t , tùi chiâⁿ-cha̍p bān-kho͘ , khí kàu kúi-cha̍p-bān kho͘ put-téng , in ōe thang ēng séng chîⁿ khí súi koh ióng ê chhù , hit ê khí hoat sī án-ni : chúi-nî , thi̍h-tiâu , hiā , ēng chîⁿ khì bóe , bo̍k-liāu , soa lóng hōe-iú ka-kī chhut-kang chhái-chi̍p , sai-hū-kang chhiáⁿ hōe-iú chò , chóng-sī kang-chîⁿ chin sio̍k , sió-kang it-khài hōe-iú chò kong-kang , só͘-í ōe thang séng 3 hūn 1 ê hùi-iōng , si̍t-chāi chin thang chò lán ê bô͘-hōan , in múi-keng chí ū tit-tio̍h San-tē-chhù sió pō͘-hūn ê pang-chān , í-gōa bô tàng tê-chîⁿ , chí-ū ka-kī lia̍p-chek hōng-hiàn . Phì-jū lâi kóng , 3 nî chêng góa khì thàm-hóng Bān-lêng kàu-hōe , hit sî chí-ū chi̍t keng phòa-chháu-liâu ê pài-tn̂g , in khòaⁿ-kìⁿ keh-piah chi̍t-keng bo̍k-chō phín-khì  chin súi ê Thian-chú-tn̂g , chiū koat-sim beh khí sin pài-tn̂g , te̍k-pia̍t Hū-jîn-hōe múi chi̍t ê hōe-ôan , gī-koat chhī chi̍t chiah ti lâi hōng-hiàn , kàu góa kū-nî 9 ge̍h koh khì hóng-būn in ê sî , chiū khòaⁿ-tio̍h chi̍t keng tú khí hó ê , chúi-nî thi̍h-kin ê sin pài-tn̂g , hō͘ góa siū chin tōa ê kám-kek , tī keh-piah ê Thian-chú-tn̂g liân ōe thang pí-tit to͘ bōe , hō͘ lán chai in khí pài-tn̂g ê jia̍t-sêng , chì-khì sī jōa-n̍i̍h tōa ?

Sin-káng Lîm bo̍k-su , chhōa góa thàm-hóng hù-kīn chi̍t-keng A-mī-cho̍k ê kàu-hōe , in chí-ū 20 gōa hō͘ , iā khí chi̍t-keng 7 , 8 bān-kho͘ ê sin pài-tn̂g , thiaⁿ kóng hiàn chîⁿ hiàn kang í-gōa , chi̍t ê hōe-iú tio̍h koh hiàn chi̍t ê thang-liāu , kî-tiong chi̍t ê thang-kheng sī í-keng pháiⁿ khì lah . Góan kóng chit ê thang-liāu bô hó , chi̍t-ūi tiúⁿ-ló kóng , chit ê hōe-iú sìn-gióng chhàu khì , só͘-í hiàn chit ê nōa ê thang-liāu  , chit kù ōe iā hō͘ góa siū tōa kám-tōng , lán m̄ chai bat ēng nōa ê mi̍h . hiàn hō͘ Chú á m̄-bat ? Lán tio̍h chin kín-sīn .

Chi-óan chit-ūi hok-im ê lú chiàn-sū , sī Thai-ia-lu cho̍k  tiong bô lâng m̄ bat ê , tī Ji̍t-chèng sî-tāi i chin hoaⁿ-hí lô-khó͘ thôan hok-im tī tâng-cho̍k ê tiong-kan , kong-ho̍k āu ū lâng siá chi̍t pún chheh kiò chòe “ I chhōa in chhut ” , iā thang kóng sī “ Chi-óan tōan ” . Sun bo̍k-su ūi-tio̍h beh siàu-liām i thôan hok-im hi-seng ê cheng-sîn , tī Thài-ló͘-kok ji̍p kháu ê soaⁿ-kha ūi i khí chi̍t keng “ Chi-óan kì-liām lé-pài-tn̂g ” sui-jiân khí bô tōa-keng , chóng-sī chin gē-su̍t ê khí-hoat ( Chhin-chhiūⁿ Tâi-ôan Sîn-ha̍k-īⁿ ēng chio̍h-thâu , thi̍h-kin , chúi-nî khí ) ê chit keng kàu-hōe , iā thang kóng le̍k-sú siōng ta̍t-tit kì-liām ê kàu-hōe , tī chia khôan-kéng súi , thang hō͘ hoâiⁿ-kòan , So͘-hoa nn̄g kong-lō͘ ê lú-kheh tám-gióng Ki-tok-tô͘ ê thôan-kàu cheng-sîn , chin-chiàⁿ thôan hok-im ê lâng , in ê kha-pō͘ súi kàu cháiⁿ-iūⁿ ? ” Góan chi̍t-hêng sì-miâ ji̍p Thài-ló͘-kok óan-chiok , tú-hó hoâiⁿ-kòan kong-lō͘ siū chúi-chai tōa sún-hāi , kui-tiâu ê chúi-nî lō͘ , lóng lâu pháiⁿ , ko͘-put-chiong tio̍h koh ēng pōng-chí pōng soaⁿ-phiâⁿ . Kúi-nā pah lâng teh chò kong-kéng hō͘ góan tio̍h-kiaⁿ , ūi-tio̍h beh khui chit tiâu lō͘ hiah khó͘-sim mah ? Thang chai lán ê Chú thè lán khui chi̍t-tiâu éng-oa̍h ê lō͘ , só͘ chhut ê tāi-kè jōa-tōa , lán iā tio̍h án-ni bô hiâm lô-khó͘ thàn ki-hōe thôan tō-lí hō͘ hiah ê bī tit-kiù ê lâng lâi pò-tap Chú ê tōa un . Thài-ló͘-kok ê kéng-tì chin súi , góa ài chhiáⁿ chu-ūi tho̍k-chiá ū ki-hōe khì thit-thô , lí chiū beh kám-kak Siōng-tè chhòng-chō ê kî-biāu kap úi-tāi . Thiaⁿ kóng Thian-siông ê kéng-tì koh-khah súi , chóng-sī hit sî lō͘ pháiⁿ bōe tit ji̍p . 

Tī Tang-pō͘ ū 3 keng tha̍k-chheh bián chîⁿ ê ha̍k-hāu , chiū-sī lán Tiúⁿ-ló-hōe kap Sun bo̍k-su-niû kò-jîn só͘ siat ê . Thâu chi̍t keng sī Gio̍k-san-sîn-ha̍k-su-īⁿ , ūi-tì sī tī Siū-hong Tî-lâm-chhoan , tùi Hoa-liân kàu siū-hong , ū kong-lō͘ khì-chhia tùi Su-īⁿ keng-kòe , hia ê san-súi kéng-tì ke̍k-kî hó , Hoa-liân kōan siūⁿ beh chiong hit ūi chò hong-kéng khu , tì-kàu Su-īⁿ sin hāu-sià ê kiàn-siat siū chōe-chōe ê chó͘-gāi , hiān-sî ha̍k-hāu chí-ū kúi keng tek-á-chhù tī soaⁿ-phiâⁿ , thâu-chêng ū chi̍t ê tōa-pi iā ū soaⁿ , kéng-tì chin súi , chhin-chhiūⁿ chi̍t-pak ê tô͘ . Góan tī Siū-hong chò kang ê sî , ū 2 pái khì hia kò-chûn tiò-hî , iā tī ha̍k-hāu chia̍h-pn̄g , hāu-tiúⁿ Ko bo̍k-su chin jīn-chin keng-êng ha̍k-īⁿ , ha̍k-seng tī kong-khò í-gōa , ū chéng-lí ha̍k-hāu iōng-tē , kôan-kē ku̍t hō͘ pêⁿ , bô lō͘ chō kàu ū lō͘ , koh iā ū chō lîm , chai kam-á , lóng sī sian-siⁿ ha̍k-seng saⁿ-kap chò , ū chi̍t ūi Tiuⁿ bo̍k-su tùi chit hong-bīn chin ū keng-giām . Tī lé-pài-ji̍t ha̍k-seng siū phài kàu san-tē pún-cho̍k ê kàu-hōe khì chò kang . Chit keng ha̍k-hāu , chóng-sī sū-si̍t chiân-tô͘ iáu chin chōe khùn-lân , lán tio̍h to-to ūi chit keng ha̍k-hāu tāi-tó .
Koh lâi tē-jī keng sī tī Koan-san-tìn , kau-thong lī-piān , só͘-chāi ha̍p-ēng , sī Sun bo̍k-su-niû siat ê , ū 40 miâ ê san-tē lú-chú tùi ta̍k-cho̍k ê só͘-chāi phài lâi tha̍k-chheh , khí-thâu sī tha̍k pòaⁿ-nî kú , chiū pit-gia̍p phài khì kok kàu-hōe kà iù-tī-hn̂g , sui-jiân chí-ū tha̍k pòaⁿ-nî , chóng-sī in ū im-ga̍k ê thian-châi , tôaⁿ-khîm , kà koa , iû-hì , lóng ū te̍k-sek , bô su pêⁿ-tē kàu-hōe iù-tī-hn̂g kà ê chiat-bo̍k . Tùi chit keng ha̍k-hāu í-keng chhut chin chōe lāu-su , hiān-chāi thiaⁿ kóng sī 2 nî chè , Ô͘ bo̍k-su kiam hāu-tiúⁿ teh liāu-lí , in iā sī tha̍k-chheh , chia̍h-pn̄g lóng bián chîⁿ , só͘-í san-tē lú-chú chin ài tha̍k .
Tē saⁿ keng sī Khèng-hong lú-chú hō͘-lí ha̍k-hāu , iā sī Sun bo̍k-su-niû siat ê , chhiáⁿ Toh bo̍k-su-niû teh liāu-lí , ha̍k-seng 40 miâ , iû-gôan tùi ta̍k cho̍k lâi ha̍k ê , in ta̍k chá-khí ū chó-thian kî-tó-hōe , lé-pài-ji̍t iā tio̍h khì pún-cho̍k pang-chān Chú-ji̍t-o̍h , chia ê ha̍k-seng chiām-sî tī Khèng-hong kàu-hōe lāi tha̍k-chheh , bô hāu-sià , khiok sī ū ha̍k-hāu , ha̍k-seng ê chia̍h-si̍t iā sī ha̍k-hāu hū-tam . Góa tī chia chi̍t lé-pài kú , khòaⁿ-kìⁿ in ê seng-oa̍h chin thian-chin lān-bān , in ê bo̍k-tek sī pit-gia̍p liáu , beh tńg-khì san-tē chí-tō san-tē lâng ū ōe-seng , chìn-ji̍p tī lí-sióng ê seng-oa̍h , che iā sī chi̍t kiāⁿ chin iàu-kín ê sū .
Í-siōng chit saⁿ-keng ha̍k-hāu chóng-ha̍p khí-lâi , sī teh chō-chiū chong-kàu kàu-io̍k kap seng-oa̍h si̍t-chè hong-bīn ê chí-tō-chiá , siong-sìn san-tē lâng beh tùi chit 3 keng ha̍k-hāu só͘ chhut ê jîn-châi lâi tit-tio̍h chin hó ê chí-tō kap pang-chān , gōan Chú pang-chān tī ha̍k-hāu chò kang ê lâng , ū thiàⁿ-sim kap thun-lún ê sim , lâi hoat-tián chit ê iàu-kín ê kang .

Lō͘-ka 15 chiuⁿ só͘ siá ê hòng-tōng chú , tû-khì lāu-pē ê thiàⁿ , kap hòng-tōng chú ê hóan-hóe , sī bô sím-mi̍h hō͘ lán hó ê ìn-siōng , te̍k-pia̍t chit 2 jī hòng-tōng , góa thiaⁿ liáu bô kám-kak hó thiaⁿ , chóng-sī tī san-tē ê soan-tō-su tiong ū chi̍t-ūi kiò chò Ia̍p Hòng-tōng ê , Chú tiàu i chhut-lâi thôan hok-im , Un bo̍k-su kā góa kài-siāu kóng , chit ūi chiū-sī “ Hòng-tōng thôan-tō ” , gôan-lâi sī i ê miâ kiò Hòng-tōng , i í-keng chin jia̍t-sim teh chò Chú ê kang beh chhōa hiah ê hòng-tōng ê kiáⁿ-jî , tǹg-lâi kui-ho̍k tī chû-ài ê Thiⁿ-pē . In-ūi Chú bat kóng , “ Pháiⁿ lâng tiong ū chi̍t lâng hóan-hóe chiū tī thiⁿ-n̍i̍h iā beh án-ni ūi-tio̍h i hoaⁿ-hí ” .

Tī 1959 nî ê 7 ge̍h , góan tī Tâi-tang kàu-hōe hioh-mê , kap chi̍t ūi tùi Sai-pō͘ beh khì hù-jīm ê tâng-kang tâng pâng-keng , i chin hùn-khài tong-kio̍k ê lâng , thàn jîn-chêng chò sū , bô chiàu hoat-tō͘ , i koh kóng chiàu thiu-khau m̄ sī góa tio̍h lâi Tang Tiong chò-kang , chóng-sī in-ūi bó͘ lâng m̄ lâi chiū tu góa lâi , án-ni kiám iā sī Siōng-tè ê chí-ì mah ? I si̍t-chāi chin hùn-khài , nā sī góa an-ùi i kóng , kiám-chhái hiah ê lâng án-ni chòe , iā sī ū Siōng-tè ê hó chí-ì . Keng-kòe chi̍t-ge̍h ji̍t āu , góa khì i ê kàu-hōe chò kang , thiaⁿ kóng i í-keng kap chi̍t-ūi Tang-pō͘ chhut-miâ ê bo̍k-su ê chhian-kim tēng-hun , ( hit ūi sió-chiá bat chò góa ê thong-e̍k ) , góa koh mn̄g hit ê tâng-kang kóng , tàu-tí lí lâi Tang-pō͘ chò kang sī Siōng-tè ê chí-ì á m̄ sī ? I ìn kóng , “ Tek-khak sī ! ” Si̍t-chāi Chú ê chí-ì chin kî-biāu , kàu sî lán chiah ōe bêng-pe̍k , lán eng-kai tio̍h sūn-ho̍k Chú , chiah ōe siū chiok-hok .

Hù-lí ê Tiuⁿ bo̍k-su , chhī chi̍t chiah 4 chheng kho͘ ê káu-á kiáⁿ , i ēng chin chōe cheng-sîn kap hong-hoat teh kà , iā tùi Ji̍t-pún bóe chheh lâi tha̍k , í-keng ū kà chin chōe pō͘-sò͘ lah ! Chóng-sī chit chiah káu-á ta̍k-àm to͘ lâi góan ê bîn-chhn̂g-kha kā phôe-ê , góan chiū kā bo̍k-su kóng , bo̍k-su chiū kà káu m̄-thang kā lâng-kheh thau kā ê , nā sī káu-á lóng m̄ thiaⁿ chú-lâng ê ōe , chin-chiàⁿ Bêng-khián thau kā ôe . Kin-á-ji̍t chōe-chōe Ki-tok-tô͘ iā sī chhin-chhiūⁿ Bêng-khián ōe thau kā ê , in iáu ōe lim-chiú , chia̍h-hun , chhoh-pháiⁿ chhùi , khah kóng to m̄ kóe .

Hōng-lîm kàu-hōe lâng-kheh-thiaⁿ ê mn̂g chin kē , chóng-pho͘ téng kàu mn̂g-bâi chiah 4 chhioh gōe , só͘-í beh chhut pâng-keng nā bô chù-ì ōe kho̍k tio̍h thâu-khak , Í-chêng chi̍t ūi bo̍k-su khì chò kang , sian-siⁿ kóng tio̍h chù-ì , m̄-thang kòng tio̍h thâu-khak , hit ūi bo̍k-su kóng , bōe lah ! che sī ki-su̍t būn-tôe , chóng-sī bô chi̍t-sî-á-kú kòng tio̍h 2 pái . Góa khì chò kang ê sî , sian-siⁿ kap thài-thài iā sī seng kā góa thong-ti , góa kóng góa ê ki-su̍t ún-tàng khah hó , chhiáⁿ bián khòa-ì , kàu khùn tiong-tàu khí-lâi , sûi-sî thâu-khak kòng chi̍t-lûi , sian-siⁿ hu-hū tī in ê pâng-keng chhiò kàu ha̍h ha̍h kiò , sòa kóng lí ê ki-su̍t ū iáⁿ bōe bái to-tio̍h , chhin-chhiūⁿ án-ni Ki-tok-tô͘ nā bô kín-sīn , chí khò ka-kī chiū beh sit-pāi , ná ū iáⁿ ki-su̍t jōa-hó ?

Iā sī tī Hōng-lîm kàu-hōe só͘ tú-tio̍h ê sū , thôan-tō sian-siⁿ hu-hū , ūi-tio̍h góa khì ta̍k àm to hiâⁿ e̍k-tháng chúi hō͘ góa sóe sin-khu , chóng-sī in hiâⁿ chúi sī ēng chi̍t ê tōa seⁿ-tiáⁿ , chhin-chhiūⁿ e̍k-tháng hiah tōa , chit khóan tiáⁿ tāi-khài sī lông-chhoan ê lâng sa̍h ti-liāu teh ēng ê , tiáⁿ tóe ēng pang chū teh , chóng-sī nā lo̍h khì chìm , bô sòe-jī , pang cháu khì lī-khui tiáⁿ-té ōe ù-tio̍h sin-khu , sio-tio̍h chin thiàⁿ , in-ūi góa sī siùⁿ kâu , só͘-í ta̍k-pái nā beh lo̍h khì chìm , chiū kám-kak beh lo̍h-khì khòng kâu-ka chi̍t-iūⁿ , āu-lâi hō͘ sian-siⁿ in chai-iáⁿ , kàu sî-chūn chiū kiò kóng , “ Tân sian-siⁿ chhiáⁿ lí lâi khòng kâu-ka . ” 

Gio̍k-lí kàu-hōe Chhòa tiúⁿ-ló , tī Tang-pō͘ ê kàu-hōe tāi-khài lâng lóng bat i , i chò i-seng , i-su̍t te̍k-pia̍t hó , tī kàu-hōe koh jia̍t-sim , i mn̄g góa kóng “ Lí sī tó-ūi ê Sîn-ha̍k-hāu pit-gia̍p ê ” , góa sêng-si̍t tùi i kóng , “ Góa bô tha̍k sím-mi̍h Sîn-ha̍k , nā chiàu it-poaⁿ lâi khòaⁿ , sī bô pâi ê . ” I chin pháiⁿ-sè ê khóan , sûi-sî ìn kóng “ Bô iàu-kín , góa chò i-seng iā sī bô pâi ê ” . Si̍t-chāi sī tông-pēng siong-lîn . 

Tī Gio̍k-lí kàu-hōe iáu chi̍t ūi Lí tiúⁿ-ló , sī Kǹg tang lâng , iā sī tiong i-su , i ê bīn kap hêng-thé , kap Chhòa tiúⁿ-ló chin saⁿ-tâng , bô saⁿ-tâng ê sī chí-ū kóng ōe . Ū chi̍t ji̍t góan 4 ūi tâng-kang khì thàm-hóng i , i chin hoaⁿ-hí , sûi-sî kiò tiúⁿ-ló-niû khì kiò 2 tōa phiat ê bah-pau , pún-sin khì chàu-kha phâng chi̍t tiáⁿ káu-bah , kó͘-bú góan chia̍h bah-pau , phòe káu-bah , góa í-gōa ê tâng-kang iáu m̄-bat chia̍h káu-bah , khí-thâu m̄ káⁿ chia̍h , chóng-sī bōe kham-tit i kó͘-bú , tāi-ke chiū o̍h chia̍h , chí-ū chi̍t ūi m̄ káⁿ chia̍h bah , iáu-kú káu-bah thng lim kàu pá , Lí tiúⁿ-ló kóng , Tâi-ôan ê káu-bah chi̍t-kin 10 kho͘ chó-iū , nā sī Kǹg-tang 3 kin ti-bah chiah ōe thang ōaⁿ chi̍t kin káu-bah , nā tī Tâi-ôan bōe hiáu chia̍h káu-bah sī chin gōng , i tùi góan kóng ê góan lóng ū tông-ì ê khóan . Lia̍t-ūi tho̍k-chiá , lán kó͘-bú lâng sìn Iâ-so͘ , ū chit-khóan ê jia̍t-chêng á-bô ? Kiám m̄ sī khah su Lí tiúⁿ-ló teh kó͘-bú lâng chia̍h káu-bah mah ?

Tī Tang-pō͘ thôan-tō ê sî , bat tī 3 keng kàu-hōe káng-ián “ Chheng-liân kap kiat-hun būn-tê ” , múi hôe hù-hōe ê lâng ū chi̍t pah gōa , nn̄g pah , saⁿ pah , chit khóan ê sēng-hóng . Tī káng-ián tiong góa bat kóng-khí beh chò chhin ê lâm-lú , sin-thé ê kôan-kē tio̍h ū phòe-ha̍p lâm ê tio̍h kôan lú ê 3 chhùn chì 5 chhùn ê tiong-kan , góa káng-ián soah ê sî , ū chi̍t-ūi chheng-liân cháu lâi mn̄g góa kóng “ Sian-siⁿ chiàu lí kóng , góa m̄ tio̍h chhōa 4 chhioh pòaⁿ ê ? nā án-ni kiám m̄ sī ná seⁿ ná sòe-hàn ? ” Góa khòaⁿ i chin put-ho̍k góa ê soat , in-ūi i khah bô 4 chhioh 9 , góa kā i kóng , “ Nā sī lí kiám-chhái chhōa pí lí khah tōa-hàn ê khah hó ” , in-ūi chit hō put-chāi tī lu̍t-hoat ē , sī tī un-tián ē .

Iáu tī bó͘ kàu-hōe , siāng- khóan káng-ián chit ê tôe-ba̍k , hit àm iok ū 3 pah miâ ê thiaⁿ-chiòng , iû-gôan sī kóng-khí beh chò chhin ê lâm-lú , thé-keh ê sóan-te̍k tio̍h ū sek-ha̍p , lâm-lú ê pûi , sán , tio̍h ū sù-phòe , chhin-chhiūⁿ pûi ê phòe sán ê , sán-ê chhōa pûi ê sī chin pháiⁿ khòaⁿ , kap o͘-chhiu chhōa súi-gû bô koh-iūⁿ , chóng-sī kiat-hun āu chiah piàn hêng ê put-chāi chhú-hān , thiaⁿ-chiòng tāi-ke lóng chhiò chhut-siaⁿ sòa chù-ba̍k khòaⁿ chi̍t ūi iok 130 kin ê tiúⁿ-ló-niû , in-ūi i ê tiōng-hu chin sán , kàu káng-ián soah , tiúⁿ-ló-niû chhiò-chhiò tùi góa kóng “ Sian-siⁿ chin to-siā , góa ē-hng hō͘ lí chhiáⁿ chin pá ” , góa sûi-sî kā i hōe sit-lé , chhiáⁿ i gôan-liōng , i koh kā góa kóng , “ góa sī teh kap lí kóng-chhiò , koh góa iā sī kiat-hun āu chiah pûi ê , chhiáⁿ lí an-sim , ” góa thiaⁿ liáu sim chiah khui , kak-tit kóng ōe sī chi̍t kiāⁿ khùn-lân ê sū .

Hoa-liân Tiong-san kàu-hōe , chin chōe tióng-chip chhù-bī ôan-gē chèng koaⁿ-lân , á sī chhiū-á , ū ê khioh chio̍h-thâu pâi tī tiâⁿ-n̍i̍h , chin ū gē-su̍t . Sèng-keng Kong-hōe ê Gūi tiúⁿ-ló , koh-khah sī chhù-b” , i iā ū chhōa góa khì Chiu chip-sū ê chhù khòaⁿ lân , i só͘ chèng ê lân , ū ê chi̍t-châng 5 chheng chì chi̍t-bān put-téng , góa khòaⁿ lóng m̄ chai ū hit ê kè-ta̍t , i iā chèng chin chōe kó͘-tóng-chhêng , múi-châng ū 1 , 2 chheng-kho͘ ê kè-ta̍t , i kóng ū ê tiau 2 , 3 cha̍p nî kú , ēng chin chōe kang , chóng-sī iáu kú tī pôaⁿ-n̍i̍h sòe-sòe châng , teh pâi kó͘-tóng , hō͘ góa siūⁿ kàu tī kin-á-ji̍t ê kàu-hōe , iû-gôan ū pâi chin chōe lêng-miā bô tióng-chìn ê hiaⁿ-ché , chhin-chhiūⁿ Chiu chip-sū ê kó͘-tóng chhiū chi̍t-iūⁿ . Pó-lô iā bat tùi Ko-lîm-to ê sìn-tô͘ kóng “ Góa bat ēng lin chhī lín , bô ēng bí-niû , in-ūi chêng bōe kham-tit , kàu-taⁿ iáu bōe ōe ” . Lia̍t-ūi tho̍k-chiá , kó͘-tóng ū khòaⁿ súi ê kè-ta̍t , kó͘-tóng sìn-tô͘ kiám ū sím-mi̍h kè-ta̍t mah ? Gūi tiúⁿ-ló koh chhōa góa khì chi̍t ūi , chham-koan pâi chio̍h-thâu ê tiâⁿ , pâi kàu ū hoe ū jī , i kóng pâi chio̍h-thâu tē-it séng-kang , in-ūi m̄-bián ak-chúi , góa siūⁿ liáu chin ū-thong , í-āu nā chhut-gōa ū khòaⁿ tio̍h koh-iūⁿ ê chio̍h-thâu , chiū khioh tǹg--lâi , tâng-kang ê Si sian-siⁿ kóng , “ Lí iā teh chio̍h-thâu siáu mah ? ”

Iû-gôan tī Hoa-liân kàu-hōe só͘ thiaⁿ-tio̍h ê sū , ū chi̍t ūi Tiuⁿ chip-sū sī teh chò bí-siong , i tī 6 nî chêng lâi sìn Iâ-so͘ , tùi 6 nî chêng saⁿ bat kàu-taⁿ i lóng kiò góa “ Hiong-chhin--ê ” , in-ūi i sī Lo̍k-káng lâng , góa sī Hô-bí lâng , tùi án-ni lâi khan chhin . I kā góa kóng , í-chêng lóng kap pháiⁿ-sim ê Ki-tok-tô͘ chò chhù-piⁿ , chi̍t-ê sī thè-jīm ê lāu thôan-tō ( hiān-sî koh chhut-lâi chò kang ) chi̍t-ê sī tiúⁿ-ló , in lóng chin pháiⁿ-sim , ka-kī oa̍h chiū hó , pa̍t-lâng sí liáu-liáu bô iàu-kín , góa mn̄g i , “ in sī ū sím-mi̍h phiⁿ-khàm lí á m̄ sī ? ” I kóng , “ He m̄ sī nò͘ ! ” “ Nā bô sī cháiⁿ-iūⁿ pháiⁿ-sim ? ” I ìn kóng , “ Sìn Iâ-so͘ ê lâng ōe chiūⁿ thian-tông , bô sìn ê lâng ōe lo̍h tē-ge̍k , in kap góa chò chhù-piⁿ , m̄-bat chio góa sìn Iâ-so͘ , án-ni bô pháiⁿ-sim mah ? ” Góa thiaⁿ-liáu siū tōa kám-kek . Chit-ūi chip-sū hu-hū sìn Chú 6 nî , í-keng chhōa kúi-nā hō͘ lâi sìn Chú , i kóng góa tek-khak m̄ ài chò chi̍t ê pháiⁿ-sim ê Ki-tok-tô͘ . Chu-ūi Chú-lāi ê hiaⁿ-ché , lí sī pháiⁿ-sim ê , á sī hó-sim ê Ki-tok-tô͘ ? Pó-lô kóng “ Hok-im góa nā bô thôan chiū ū chai-ē , ” lán eng-kai tio̍h o̍h Tiuⁿ chip-sū ji̍t-ji̍t ūi Chú chò kiàn-chèng , hō͘ bān kok lóng kui Ki-tok sī sim só͘ gōan .
1961 nî 7 goe̍h chhut-pán

